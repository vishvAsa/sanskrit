+++
title = "वञ्चयति"
+++
Source: [TW](https://ashtadhyayi.com/courses/bhaashaapaak3/)

‘वञ्चयति’ इति प्रयोगः  
२६९

धातुपाठे वञ्च् (गतौ) इत्याख्यौ द्वौ धातू ।  
वन्चुँ (गतौ, भ्वादिः, परस्मैपदी) इत्यस्य **वञ्चति** इति लटि रूपम् ।  
वन्चुँ (प्रलम्भने, चुरादिः आकुस्मीयः, आत्मनेपदी) इत्यस्य **वञ्चयते** इति इति लटि रूपम् ।  
प्रलम्भनम् इत्युक्ते विसंवादनम्, प्रतारणा, मिथ्याफलाख्यानम् (to cheat) इति ।  
अयं धातुः आकुस्मीये गणे वर्तते, अतः "आ कुस्मादात्मनेपदिनः" इति गणसूत्रेण अस्मात् धातोः आत्मनेपदस्यैव प्रत्ययाः भवन्ति । 

किञ्च, उदित्त्वसामर्थ्यात् अत्र णिच्-प्रत्ययः अपि विकल्प्यते, अतः णिजभावे (परस्मैपदं प्राप्य) **वञ्चति** इति रूपं भवति ।+++(5)+++

## व्यभिचाराः
तथापि, साहित्ये बहुत्र वञ्चयति इति प्रयोगः कृतः दृश्यते — 

या वञ्चयति भर्तारम् (इति हरिवंशे) ।  
वञ्चयन्ति नरा ये च (इति महाभारते) ।  
वञ्चयन् उपसञ्चरैः (इति भागवते) ।  

## स्वार्थे णिचा परिहारः
एतादृशेषु स्थलेषु साधुत्वप्रतिपादनार्थम्  
"निवृत्तप्रेषणाद्धातोः प्राकृतेऽर्थे णिजुच्यते" इति सिद्धान्तः आश्रीयते । (दृश्यताम् ‌— भाषापाकः १ - अध्यायौ ५५,५६, पञ्चदशः वर्गः - Video, PDF) ।  

तदित्थम् —  
चुरादिगणस्य वञ्च्-धातोः आदौ स्वार्थे णिच्, ततः प्रेरणार्थे णिच्-प्रत्ययः भवति, येन धातोः उभयपदित्वं सिद्ध्यति । ततः  निवृत्तप्रेषणाद्धातोः प्राकृतेऽर्थे णिजुच्यते इति सिद्धान्तस्य आधारेण प्रेषणार्थस्य निवृत्तिः भवति । किञ्च, प्रेरणार्थके णिच्-प्रत्यये परे स्वार्थिक-णिच्-प्रत्ययस्य ६.४.५१ णेरनिटि इति लोपे कृते एकः एव णिच्-प्रत्ययः अवशिष्यते परन्तु उभयपदित्वम् अवश्यं सिद्ध्यति । अतएव, आकुस्मीयनिबन्धनश्च तङ् स्वार्थण्यन्तस्य — इति प्रागेवोक्तम्, इति स्वार्थण्यन्तादस्मात् कारितणौ वञ्चयति वञ्चयते इति उभयं भवति — इति माधवीयधातुवृत्तिः ।

१.३.६९ गृधिवञ्च्योः प्रलम्भने इति सूत्रेण प्रलम्भने अर्थे प्रयुक्तस्य वञ्च्-धातोः प्रयोजक-ण्यन्ते आत्मनेपदमेव भवति (न हि उभयपदम्) इति उच्यते । परन्तु तत्र गृध्-इति भ्वादिगणस्य साहचर्येण वञ्च् इत्यनेनापि भौवादिकस्यैव वञ्च्-धातोः ग्रहणं भवति,  न हि चौरादिकस्य वञ्च्-धातोः । 