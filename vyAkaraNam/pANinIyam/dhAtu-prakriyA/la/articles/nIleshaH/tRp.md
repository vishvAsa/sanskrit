+++
title = "तृप्"
+++

Source: [TW](https://ashtadhyayi.com/courses/bhaashaapaak3/)

तृप् इत्याख्याः धातवः  
२६४

धातुपाठे “तृप्” इत्याख्याः चत्वारः धातवः सन्ति — तृपँ (प्रीणने, दिवादिः), तृपँ (प्रीणने, स्वादिः), तृपँ (तृप्तौ, तुदादिः), तृपँ (तृप्तौ सन्दीपने प्रीणने च, चुरादिः) ।

## दिवादिः
तृपँ (प्रीणने, दिवादिः) इति धातुः तृप्तिः (to be satisfied) तथा तर्पणम् (to satisfy someone) इति उभयथा प्रयुज्यते ।  

तृप्तिः अस्मिन् अर्थे अयम् **अकर्मकः** । देवदत्तः तृप्यति । देवदत्तः स्वयमेव तुष्टः भवति (तृप्तिं प्राप्नोति) इत्याशयः ।  

तर्पणम् अस्मिन् अर्थे अयम् **सकर्मकः** । देवदत्तः पितॄन् तृप्यति । देवदत्तः अन्यान् तोषयति (तृप्तिं जनयति) इत्याशयः ।   

> प्रीणनं तृप्तिस् तर्पणा च ।  
नाग्निस्तृप्यति काष्ठानाम् । पितॄनतार्प्सीदिति भट्टिः । इत्युभयत्र दर्शनात् — ८.४.३६ इत्यत्र कौमुदी ।  

तृप्तिः अस्मिन् अर्थे प्रयुक्तस्य तृप्-धातोः  
**णिजन्त**-प्रयोगे तु  
तर्पणम् इत्येव अर्थः भवति —  
देवदत्तः यज्ञदत्तं तर्पयति ।  
यज्ञदत्तः तृप्यति; देवदत्तः तं प्रेरयति इत्याशयः ।  
एवमेव, देवदत्तः पितॄन् तर्पयति, गृहस्वामी अतिथिं तर्पयति इत्यादिकम् ।  

## स्वादिः
तृपँ (प्रीणने, स्वादिः) इति धातुः सिद्धान्तकौमुद्यां पाठभेदेन निर्दिष्टः अस्ति —  
ऋधु वृद्धौ, तृप प्रीणन इत्येके ।  
तृप्नोति — ७.४.७२ इत्यत्र कौमुदी ।  
अयं केवलम् **सकर्मकरूपेण** एव प्रयुज्यते ।  
यथा, देवदत्तः पितॄन् तृप्नोति । गृहस्वामी अतिथिं तृप्नोति ।  

## तुदादिः
तृपँ (तृप्तौ, तुदादिः) इति धातुः तु **सकर्मकः** एव । अतः केवलं तर्पणम् अस्मिन् अर्थे एव अस्य प्रयोगः सम्भवति ।  
यथा,  देवदत्तः पितॄन् तृपति । गृहस्वामी अतिथिं तृपति ।  

तुदादिगणे तृप् इति धातोः पाठभेदेन  
तृफ् इति फकारान्तः धातुः अपि  
तर्पणम् अस्मिन् अर्थे परिगणितः दृश्यते ।  
अतः, देवदत्तः पितॄन् तृफति इति प्रयोगः अपि साधु ।

तृप्-धातोः अर्थे एव तृम्फ् इति धातुः अपि तुदादिगणे पाठितः अस्ति ।  
अतः देवदत्तः पितॄन् तृम्फति इति प्रयोगः अपि साधु ।  

## चुरादिः
तृपँ (तृप्तौ सन्दीपने प्रीणने च, चुरादिः) इति धातुः अपि **सकर्मकः** एव । अतः केवलं तर्पणम् अस्मिन् अर्थे एव अस्य प्रयोगः सम्भवति । यथा, देवदत्तः पितॄन् तर्पयति तर्पयते वा । गृहस्वामी अतिथिं तर्पयति तर्पयते वा । १.३.७४ णिचश्च इति उभयपदित्वम् ।

अयं धातुः चुरादिगणे आधृषादिः अस्मिन् अन्तर्गणे वर्तते । अतः आधृषाद्वा इति गणसूत्रेण अस्मात् धातोः णिच्-प्रत्ययः विकल्पेनैव भवति । णिच्-प्रत्ययस्य अभावे अस्मात् धातोः केवलं परस्मैपदस्यैव प्रत्ययाः भवन्ति, अतः तर्पति इति प्रयोगः सिद्ध्यति । यथा, देवदत्तः पितॄन् तर्पति ।

अकर्मकप्रयोगे केवलम् तृप्यति इत्येव । सकर्मकप्रयोगे तु तृप्यति, तृप्नोति, तृपति, तृफति, तृम्फति, तर्पयति, तर्पयते, तर्पति इति प्रयोगाः ।
