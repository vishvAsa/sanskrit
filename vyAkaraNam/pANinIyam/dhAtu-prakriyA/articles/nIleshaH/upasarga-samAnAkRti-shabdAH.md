+++
title = "उपसर्गसमानाकार-शब्दाः"
+++

Source: [TW](https://ashtadhyayi.com/courses/bhaashaapaak3/)

उपसर्गसमानाकारस्य पदस्य पृथक्करणम्

२८२  
३.१.१२ भृशादिभ्यो भुव्यच्वेर्लोपश्च हलः इत्यत्र सिद्धान्तकौमुदी —  
अभूततद्भावविषयेभ्यो भृशादिभ्यो भवत्यर्थे **क्यङ्** स्यात्  
हलन्तानामेषां लोपश्च ।  
सुमनस् । अस्य सलोपः - सुमनायते ।  
चुरादौ संग्राम युद्धे इति पठ्यते ।…  
युद्धे योऽयं ग्रामशब्द इत्युक्तेऽपि  
सामर्थ्यात् संग्रामशब्दे लब्धे विशिष्टपाठो ज्ञापयति ।  
उपसर्गसमानाकारं पूर्वपदं धातुसंज्ञाप्रयोजके प्रत्यये चिकीर्षिते पृथक् क्रियते इति । तेन मनश्शब्दात्प्रागट् । स्वमनायत । उन्मनायते । उदमनायत ।+++(5)+++

असुमनाः सुमनाः भवति इत्यस्मिन् अर्थे  
सुमनस् इति शब्दात् क्यङ्-प्रत्यये कृते  
**सुमनाय** इति आतिदेशिकधातुः सिद्ध्यति ।  
अस्य लट्लकारस्य रूपम् सुमनायते इति ।  
अस्य लङ्लकारस्य रूपम् तु असुमनायत इति न,  
अपितु स्वमनायत इति भवति ।  
अत्र यद्यपि सु इति उपसर्गः नास्ति,  
तथापि अडागमः “सु” इत्यस्मात् अनन्तरम् एव विधीयते ।  
एतत् किमर्थम् इति चेत्,  
उपसर्गसमानाकारं पूर्वपदं धातुसंज्ञाप्रयोजके प्रत्यये चिकीर्षिते  
पृथक् क्रियते इति सिद्धान्तः ।+++(5)+++  
सनादिप्रत्ययेण यदा धातुसंज्ञा विधीयते  
तदा उपसर्गसदृशं पदं पृथक् कृत्वा अवशिष्टस्य अंशस्य एव  
धातुसंज्ञा भवति इति अस्य आशयः ।

धातुपाठे चुरादिगणे विद्यमानः सङ्ग्राम (युद्धे) इति धातुः  
अस्य सिद्धान्तस्य ज्ञापकरूपेण स्वीक्रियते ।+++(5)+++  
तत्कथम् इति चेत्‌ — “सङ्ग्राम” इति प्रातिपदिकात्  
तत्करोति तदाचष्टे इति णिच्-प्रत्यये कृते अपि सङ्ग्रामयति इति रूपम् अवश्यं सिद्ध्यति ।  
परन्तु तथापि धातुपाठे सङ्ग्राम इति पृथक् धातुः प्रयुक्तः अस्ति ।  
तत्किमर्थम् इति चेत्, अस्य धातोः विषये लङ्लकारे “असङ्ग्रामयत्”, क्त्वा-प्रत्यये परे च “सङ्ग्रामयित्वा” इति रूपम् इष्यते ।  
यदि सङ्ग्राम-प्रातिपदिकात् सनादिसंज्ञकस्य णिच्-प्रत्ययस्य विधानं क्रियते,  
तर्हि लङ्लकारे “समग्रामयत्” इति अनिष्टं रूपं स्यात् ।
