+++
title = "फल्, फुल्ल"
+++
Source: [TW](https://ashtadhyayi.com/courses/bhaashaapaak3/)

फुल्ल इति रूपम्  
२७७

ञिफलाँ (विशरणे = विकसने) इति धातोः क्त-प्रत्ययान्तरूपम् फुल्ल इति,  क्तवतुँप्रत्ययान्तरूपं च  फुल्लवान् इति ।  

ञिफलाँ (विशरणे, भ्वादिः, अकर्मकः, सेट्) + क्त / क्तवतुँ  
→ फल् + क्त / क्तवतुँ [ ७.२.१६ आदितश्च इति निष्ठाप्रत्ययस्य इण्-निषेधः]  
→ फल् + ल / लवत् [ ८.२.५५ अनुपसर्गात् फुल्लक्षीबकृशोल्लाघाः इति निष्ठातकारस्य लकारः निपात्यते । क्तवत्वन्तस्य अपि एतत् लत्वम् इष्यते — इति काशिका  ]  
→ फुल् + ल / लवत् [ ७.४.८९ ति च इत्यनेन फल्-धातोः अकारस्य उकारादेशः ]  
→‌ फुल्ल  / फुल्लवत्  

८.२.५५ अनुपसर्गात् फुल्लक्षीब… इत्यनेन उपसर्गभिन्नस्य फल्-धातोः विहितस्य क्त/क्तवतुँ-प्रत्यययोः आदिस्थतकारस्य लकारादेशः भवति ।  
फल् + क्त →‌ फुल्ल । फल् + क्तवतुँ →‌ फुल्लवत् ।

तत्रैव विद्यमानं वार्त्तिकम् -  
उत्फुल्लसंफुल्लयोरुपसंख्यानम् इत्यनेन उत् + फल्, सम् + फल् एतयोः विहितस्य क्त-प्रत्ययस्य अपि लत्वं भवति ।  
उत् + फल् + क्त →‌ उल्फुल्ल । सम् + फल् + क्त → सम्फुल्ल ।

अन्यत्र निष्ठातकारस्य लत्वं न भवति । प्र + फल् + क्त →‌ प्रफुल्त ।+++(5)+++


फल् इति आदित् धातुः ।  
आदित्-धातुभ्यः विहितस्य क्त-प्रत्ययस्य  
७.२.१७‌ विभाषा भावादिकर्मणोः इत्यनेन विकल्पेन इडागमः भवति ।  
अतः भावे, आदिकर्मणि च फलित इति रूपम् अपि साधु । वृक्षेण फलितम् । वृक्षः प्रफलितः ।

रघुवंशे १.२९ इत्यत्र लोध्रद्रुमं सानुमतः प्रफुल्लम् इति प्रयोगः दृश्यते ।  

अत्र प्रफुल्लम् इत्यस्य समर्थनस्य प्रकारद्वयं सम्भवति —

७.४.८९ ति च इत्यत्र कौमुदी —‌  कथं तर्हि लोध्रद्रुमं सानुमतः प्रफुल्लमिति । फुल्ल विकसने पचाद्यच् ।  
प्र + फुल्लँ (विकसने) + (कर्तरि) अच् → प्रफुल्ल ।    
फुल्ल इति धातोः निष्ठाप्रत्ययान्ते रूपे तु फुल्लित / फुल्लितवत् इति ।  
प्रफुल्ल इत्यत्र  प्रादिसमासः इति अमरकोषस्य सुधा व्याख्या । प्रकृष्टः फुल्लः सः प्रफुल्लः । फुल्लः इत्यत्र फल्-धातोः कर्तरि-क्त-प्रत्ययः । 
