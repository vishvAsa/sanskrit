+++
title = "दा"
+++

Source: [TW](https://ashtadhyayi.com/courses/bhaashaapaak3/)

डुदाञ् (दाने, जुहोत्यादिः) इति धातोः क्त-प्रत्यये परे ७.४.४६ दो दद् घोः इति सूत्रेण दथ् इति आदेशः भवति ।  
घुसंज्ञकस्य दा इत्यस्य दथ् स्यात् तादौ किति —‌ इति कौमुदी ।   
दा + क्त → दथ् + त → दत् + त → दत्त ।

यदि दा-धातोः पूर्वम् अजन्तः उपसर्गः विद्यते, तर्हि क्त-प्रत्यये परे दा-धातोः अन्तिम-आकारस्य  ७.४.९७ अच उपसर्गात्तः इति सूत्रेण त् इति आदेशः भवति । अजन्ताद् उपसर्गात् परस्य दा इत्यस्य घोः अचः तः स्यात्तादौ किति — इति कौमुदी । 

प्र + दा + क्त   
→ प्र + द् + आ + त  
→ प्र + द् + त् + त  [७.४.९७ अच उपसर्गात्तः ]  
→ प्र + त् + त् + त [ ८.४.५५‌ खरि च]  
→ प्र + त्  + ० + त [८.४.६५ झरो झरि सवर्णे]  
→ प्रत्त

एवमेव —  
अव  + दा + क्त →  अवत्त ।  
वि + दा + क्त →‌ वीत्त ।  
सु + दा + क्त → सूत्त ।  
अनु + दा + क्त → अनूत्त ।  
नि + दा + क्त → नीत्त ।  
आ + दा + क्त → आत्त ।  
उप + आ + दा + क्त → उपात्त ।  
६.३.१२४ दस्ति इति दीर्घादेशः ।  


२७९

दा-धातोः यदि आदिकर्मणि क्त-प्रत्ययः विधीयते, तर्हि ७.४.९७ अच उपसर्गात्तः इति सूत्रं नैव प्रवर्तते अपितु  ७.४.४६ दो दद् घोः इति सूत्रेण दथ् इति आदेशे कृते एव रूपं सम्भवति ।  
अवदत्तं विदत्तं च प्रदत्तं **चादिकर्मणि** ।  
सुदत्तमनुदत्तं च निदत्तमिति चेष्यते —  ७.४.४६ दो दद् घोः इत्यत्र भाष्यम् ।+++(5)+++  

अव + दा + (आदिकर्मणि) क्त → अव + दद् + त →‌ अवदत्त । एवमेव, विदत्त, प्रदत्त, सुदत्त, अनुदत्त, निदत्त ।  
उप + आ + डुदाञ् (दाने, जुहोत्यादिः)  
उप + आ + अद् (भक्षणे, अदादिः)  

क्तान्तं रूपम्  
उपात्त  
उपजग्ध, उपान्न  

तव्यन्तं रूपम्  
उपदातव्य  
उपात्तव्य  

## आत्त
Source: [TW](https://ashtadhyayi.com/courses/bhaashaapaak3/)

“आत्त” इति शब्दः  
[[२८६]]  

आत्त इति आ-उपसर्गपूर्वकस्य दा-धातोः क्तान्तं रूपम् ।  
“आ + दा + क्त” इत्यत्र प्रक्रियायाम्  
अजन्तात् उपसर्गात् उत्तरस्य दा-धातोः आकारस्य  
क्त-प्रत्यये परे  
७.४.४७ अच उपसर्गात्तः इत्यनेन  
त्-आदेशः भवति ।  

> अजन्ताद् उपसर्गात् परस्य  
दा इत्यस्य  
घोर् अचस् तः स्यात् तादौ किति — 

इति कौमुदी ।  
आ + दा + त → आ + द् + त् + त → आत्त्त → आत्त ।  
आददाति = स्वीकरोति / गृह्णाति । अतः आत्त = गृहीत / स्वीकृत / प्राप्त इति अर्थः ।  

### आत्तसारा
> गामात्तसारां रघुर् अप्यवेक्ष्य  
निष्क्रष्टुम् अर्थं चकमे कुबेरात् 

— इति रघुवंशे ५.२६ इत्यत्र ।  

अत्र आत्तसारा इति शब्दः प्रयुक्तः ।  
सारम् = धनम् । आत्तम् = गृहीतम् ।  
आत्तम् सारम् यस्याः सा = गृहीतं धनं यस्याः सा = आत्तसारा (भूमिः) ।  
सा भूमिः यस्याः बहु धनम् निष्कासितम्, अतश्च या निर्धना अस्ति ।

### आत्तगर्वः
> आत्तगर्वोऽभिभूतः स्याद्  
> दापितः साधितः समौ —  

इति अमरकोशे ३.१.४० इत्यत्र ।  
अत्र आत्तगर्वः इति शब्दः प्रयुक्तः ।  
आत्तः गर्वः (= अभिमानः) यस्मात् सः इति विग्रहः । यस्य गर्वः / दर्पः केनचित् निष्कासितः, इत्युक्ते यः गर्वविरहितः / भग्नदर्पः / तिरस्कृतः सः आत्तगर्वः ।  
कुत्रचित्, “आत्तः गर्वः येन सः” इति विग्रहे “येन गर्वः स्वीकृतः सः आत्तगर्वः” इति अपि अर्थः दृश्यते ।  
अतएव “गर्वारूढस्य पर्यायः इत्येके” इति अमरकोशस्य सुधाव्याख्यायां निर्देशः वर्तते ।+++(5)+++

### आत्तगन्धः
> नात्तगन्धम् अवधूय शत्रुभिश्  
छायया च शमितामरश्रमम् 

— इति शिशुपालवधे १४.८४ ।  
अत्र “आत्तगन्ध” इति शब्दः प्रयुक्तः ।  
“गन्धः” इति गर्व-शब्दस्य पर्यायः ।  

अमर-कोशे कुत्रचित् "आत्तगर्वो ऽभिभूतः स्याद्" इत्यस्य स्थाने "आत्तगन्धोऽभिभूतः स्याद्" इत्यपि पाठान्तरं दृश्यते ।  
अपि च,  

> गन्धो गन्धक आमोदे, सम्बन्धे लेशगर्वयोः — 

इति विश्वकोशः ।  

अत्र न + आत्तगन्धः इति सुप्सुपा समासः ।  

यदि अत्र तत्पुरुषः समासः स्यात् तर्हि अनात्तगन्धः इति भवेत् ।  
अतः अत्र केवलसमासः स्वीक्रियते ।+++(5)+++  
नात्तगन्धः इत्यस्य अत्र संदर्भवशात् द्वौ अर्थौ सम्भवतः -  
अनभिभूतम् (न आत्तः गर्वः यस्य सः । यस्य गर्वः न केनचित् गृहीतः, तत्),  
अथवा अनाघ्रात-सौरभम् (न आत्तः गन्धः यस्य सः । यस्य गन्धः न केनचित् घ्रातः, तत्) ।

> पक्षच्छिदा गोत्रभिदात्तगन्धाः  
> शरण्यम् एनं शतशो महीध्राः  
> (रघुवंशे १३.७) । 

अत्र आत्तगन्धाः महिध्राः — इति अन्वयः ।   
आत्तगन्धः = हृतगर्वः ।  
महीध्रः = पर्वतः ।  
इन्द्रेण येषां गर्वस्य हरणं कृतम्, ते = आत्तगन्धाः पर्वताः इत्याशयः । 
