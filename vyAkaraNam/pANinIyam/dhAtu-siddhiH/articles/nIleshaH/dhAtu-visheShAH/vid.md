+++
title = "विद्"
+++
Source: [TW](https://ashtadhyayi.com/courses/bhaashaapaak3/)

धातुपाठे आहत्य चत्वारः विद्-धातवः सन्ति —  

- विद् ज्ञाने, अदादिः, परस्मैपदी, सकर्मकः, सेट् । रामः व्याकरणं **वेत्ति** । रामेण व्याकरणं विदितम् ।
- विद् सत्तायाम्, दिवादिः, आत्मेनपदी, अकर्मकः अनिट् । अरण्ये सिंहः **विद्यते** । अरण्ये सिंहः **विन्नः** ।
  - ८.२.४२ रदाभ्यां निष्ठातो नः पूर्वस्य च दः इत्यनेन दकारस्य, नकारस्य च अपि नकारः ।
- विद् लाभे, तुदादिः, उभयपदी, सकर्मकः, अनिट् । मुनिः सिद्धिं **विन्दति / विन्दते** । मुनिना सिद्धिः **विन्ना** ।
  - भोगम् (धनम्), प्रत्ययः (प्रसिद्धः) एतयोः अर्थयोः तु  ८.२.५८ वित्तो भोगप्रत्यययोः इति सूत्रेण निष्ठातकारस्य नकाराभावः । देवदत्तस्य **वित्तं** बहु । देवदत्तः **वित्तः** पुरुषः  ।
- विद् विचारणे, रुधादिः, आत्मनेपदी, सकर्मकः, अनिट् । छात्रः उत्तरं **विन्ते** । छात्रेण उत्तरम् **वित्तम्** / छात्रेण उत्तरं **विन्नम्** ।
  - ८.२.५६ नुदविदोन्दत्राघ्राह्रीभ्योऽन्यतरस्याम् इति निष्ठातकारस्य वैकल्पिकम् नत्वम् ।

सत्तायां विद्यते ज्ञाने वेत्ति विन्ते विचारणे । विन्दति विन्दते प्राप्तौ श्यन्लुक्श्नंशेष्विदं क्रमात् ।

वेत्तेस्तु विदितो निष्ठा विद्यतेर्विन्न इष्यते ।  
विन्तेर्विन्नश्च वित्तश्च, भोगवित्तश्च विन्दतेः । 
