+++
title = "णिनि"
+++

ताच्छील्ये णिनि-प्रत्ययः

Source: [TW](https://ashtadhyayi.com/courses/bhaashaapaak3/)

[[२८१]]

`३.२.७८ सुप्यजातौ णिनिस्ताच्छील्ये` इति सूत्रेण  
"तत् शीलम् अस्य अस्मिन्" अर्थे सुबन्त-उपपदस्य उपस्थितौ धातोः णिनि-प्रत्ययः भवति ।  
यथा, उष्णं भुङ्क्ते इति शीलम् अस्य सः उष्णभोजी ।  
उष्णम् + भुज् + णिनि → उष्णभोजिन् ।  
एवमेव, शीतं भुङ्क्ते इति शीलमस्य सः शीतभोजी ।

## उपसर्गाः
३.२.७८ सुप्यजातौ णिनिस्ताच्छील्ये इत्यत्र काशिका — सुपि इति वर्तमाने पुनः सुब्-ग्रहणम् उपसर्गनिवृत्यर्थम् ।  
उत्प्रतिभ्यामाङि सर्तेरुपसङ्ख्यानम्। उदासारिण्यः। प्रत्यासारिण्यः। काशिकाकारस्य मतेन, सुबन्त-उपपदस्य स्थाने उपसर्गः विद्यते चेत् अस्य सामान्यरूपेण सूत्रस्य प्रयोगः न भवति ।  
केवलम् “उद् + आ + सृ” तथा “प्रति + आ + सृ” इत्यत्र णिनि-प्रत्ययः सम्भवति ।+++(4)+++

### अपवादाः
परन्तु, रघुवंशे १.१६ इत्यत्र "भीमकान्तैर्नृपगुणैः स बभूवोपजीविनाम्" इत्यत्र उपजीविनाम् इति प्रयोगः दृश्यते ।  
अत्र उप-उपसर्गपूर्वकात् जीव्-धातोः णिनि-प्रत्ययः कृतः अस्ति ।  

किञ्च, पाणिनिना स्वेनापि ५.४.१६ विसारिणो मत्स्ये इति सूत्रे विसारिन् इत्यत्र वि + सृ इत्यस्मात् णिनि-प्रत्ययः कृतः अस्ति;  
एवमेव ५.४.१३ अनुगादिनष्ठक् इति सूत्रे अनुगादिन् इत्यत्र अनु + गद् इत्यस्मात् णिनि-प्रत्ययः कृतः अस्ति ।  
अतः उपसर्गस्य उपस्थितौ अपि धातोः णिनि-प्रत्ययः सम्भवति इति स्पष्टम् ।

इह वृत्तिकारेणोपसर्गभिन्न एव "सुपि णिनिर्" इति व्याख्याय "उत्प्रतिभ्यामाङि सर्तेरुपसंख्यानम्" इति पठितम् । हरदत्तमाधवीदिभिश्च तदेवानुसृतम् ।  
तच्च भाष्यविरोधादुपेक्ष्यम् । प्रसिद्धश्चोपसर्गेऽपि णिनिः । स बभूवोपजीविनाम् (रघुवंशे १.१६) ।  
अनुयायिवर्गः (रघुवंशे २.४) ।  
पतत्यधो धाम विसारि (शिशुपालवधे १.२) ।  

न वञ्चनीयाः प्रभवोऽनुजीविभिः (किरातार्जुनीये १.४) इत्यादौ — ३.२.७८ सुप्यजातौ णिनिस्ताच्छील्ये इत्यत्र  सिद्धान्तकौमुदी ।

उपसर्गभिन्न एवेति ।  

सत्सूद्विष.. इति सूत्रे उपसर्गेऽपि इत्युक्तत्वाद्  
उपसर्गभिन्नस्यैव सुपो लाभाय  
अस्मिन्सूत्रे पुनः सुब्ग्रहणं कृतमिति भावः ।  
भाष्यविरोधादिति ।  
उक्तं च भाष्ये —  
सुबिति वर्तमाने पुनः सुब्ग्रहणं किमर्थम्,  
अनुपसर्गे इत्येव तदभूत्,  
इदं तु सुब्मात्रे यथा स्यादुदासारिण्यः प्रत्यासारिण्य इति । 

अस्यायमाशयः — सत्सूद्विष.. इति सूत्रे “सुपि स्थः” इत्यतः सुप् इत्यनुवर्तते, तच्च उपसर्गेतरपरम्, उपसर्गेऽपीति पृथगुक्तेः ।  
तद् इह अनुवर्तमानम् अर्थाधिकाराद् उपसर्गेतरपरमेव स्यादिति ।  
निष्कर्षे तु मा भूदिह सुब्वचनग्रहणम्,  
उपसर्गेऽपि इति अंशस्य अपि अनुवृत्त्या निर्वाहात् । 

"सर्वथापि सुब्मात्रे उपपदे णिनिः, न तु अनुपसर्ग" एवेति सिद्धान्तः‌ —‌ ३.२.७८ सुप्यजातौ णिनिस्ताच्छील्ये इत्यत्र तत्त्वबोधिनी ।  
उपसर्गवाचके उपपदे अपि धातोः णिनिप्रत्ययः अवश्यं भवितुम् अर्हति इत्याशयः ।

