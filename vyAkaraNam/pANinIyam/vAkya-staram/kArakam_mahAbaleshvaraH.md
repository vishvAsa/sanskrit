+++
title = "कारकम् - महाबलेश्वरभट्टः"
+++

Source: [TW](https://archive.org/details/wg1234)

TODO: परिष्कार्यम्। 
कारकम्

– जि. महाबलेश्वर भट्टः  
उपप्राध्यापकः,  
श्री चामराजेन्द्रसंस्कृतमहापाठशाला  
बेङ्गलूरु

**संस्कृतभारती**  
बेङ्गलूरु


[[P1]]

***

<details><summary>विस्तारः (द्रष्टुं नोद्यम्)</summary>

**प्रकाशनम्**

**संस्कृतभारती**  
'अक्षरम्', ८ उपमार्गः, २ घट्टः  
गिरिनगरम्, बेङ्गलूरु – ५६० ०८५

© प्रकाशकस्य एव ।

**मुखपुटकला** – 'अरसु'

**प्रथममुद्रणम्** – १९९९ – ५०००

**मूल्यं** – रू. २०.००

**मुद्रणम्** –  
वागर्थप्रिण्टानिक्स्  
बसवनगुडि, बेङ्गलूरु – ४

</details>


**निवेदनम्**


अन्तिमावरणपृष्ठे 'बेङ्गलूरुनगरस्थे' इति प्रमादवशात् मुद्रितम् अस्ति । तत् 'बेङ्गलूरुनगरस्थायाम्' इति परिष्कृत्य पठनीयम् ।


– **प्रकाशकः**

**KĀRAKAM** - A Study book for 'Kārakam', prepared by Sri G. Mahabaleshwara Bhat. Publisher - SAMSKRITA BHARATI. 'Aksharam', 8th Cross, II Phase, Girinagar, Bangalore - 560 085. Ph: 6721052/6722576  
Pages - vi + 78 Price - Rs. 20-00 First Print - January 1999.  
Printed at VAGARTHA PRINTONICS. Basavanagudi, Bangalore - 4

[[P2]]

***
## ००
### प्रस्तावना


कारक-प्रकरणं व्याकरण-शास्त्रे हृदयभूतम् ।
हृदय-परिशीलनं हृदय-चिकित्सां च वैद्याः सावधानेन मनसा कुर्वन्ति ।
तथैव कारकमपि अवहितेन चित्तेन अवधारणीयं बोधनीयं च ।
अध्यापयितृभिः अध्येतृभिश् च विनायासं कारकं सुविदितं भवतु इति मनीषया इदं पुस्तकम् आरचितम् ।

पाणिनिः आदौ कारक-संज्ञां विधत्ते ।
ततो विभक्तीः अभिधत्ते ।
तथैवात्रापि कारकं षट् कारकाणि च विविच्य प्रोक्तानि ।
ततः कारक-विभक्तयः, कर्म-प्रवचनीय-विभक्तयः, उपपद-विभक्तयश् च निरूपिताः ।

सर्वत्र उदाहरणम् आदौ आहतम् ।
तत्-सम्बन्धि-सूत्रं पश्चात् लिखितम् ।
सिद्धान्तकौमुद्याः वृत्तिः अनन्तरं दर्शिता ।
पुनर् अपि सूत्रस्य तात्पर्यार्थं विलिख्य उदाहरणे सूत्रार्थस्य सङ्गमनं प्रायः सर्वत्र कृतम् ।

सिद्धान्तकौमुद्यां कारक-प्रकरणे स्थितानि सर्वाणि सूत्राणि इह न व्याख्यातानि ।
क्वचिद् एव प्रयोगे यानि सूत्राणि अपेक्षितानि तानि इह त्यक्तानि।
किन्तु तेषां परिशीलनाय सौविध्यं भवतु इति सिद्धान्तकौमुद्याः समग्रं कारक-प्रकरणम् एवान्ते निवेशितम् ।

कारक-सम्बद्धाः केचन विषयाः अपि अन्ते नियोजिताः, येषाम् अवगमनं कदाचित् प्रयोजनकृद् भवेत् ।
सिद्धान्तकौमुद्याः व्याख्ये बालमनोरमा-तत्त्वबोधिन्यौ, श्रीशिवदत्तशर्मणां टिप्पणीं च स्मारं स्मारं, सिद्धान्तकौमुदीं च हृदि निधाय, एतद्-कर्तृणां सर्वथा मदीयाम् अधमर्णताम् आविष्करोमि ।

संस्कृतभारत्यै, कलाकाराय अरसुवर्याय, अक्षर-संयोजकाय, मुद्रकाय च धन्यवादाः [[समर्ण्यन्ते|समर्प्यन्ते]] ।

बहुधान्य सं॥ पौषकृष्णतृतीया  
०४.०१.१९९९


– **लेखकः**

[[P3]]

***

### अनुक्रमणिका

**१. कारकम्** ... १ - १२
*   (अ) वाक्यम् – १
*   (आ) कारकम् – १
*   (इ) धात्वर्थः – २
*   (ई) तिङर्थः – ३
*   (उ) कारकाणि – ४
    1.  कर्ता – ४
    2.  कर्म – ४
    3.  करणम् – ५
    4.  सम्प्रदानम् – ६
    5.  अपादानम् – ७
    6.  अधिकरणम् – ८
    7.  इदमवधेयम् – ९
*   (ऊ) अनभिहिते – ९
*   (ऋ) एष उपसंहारः – ११
*   (ल) विभक्तयः – १२

**२. विभक्तिः** ... १३ - १४

**३. प्रथमाविभक्तिः** ... १५ - १६

**४. द्वितीयाविभक्तिः** ... १७ - ३१
*   (अ) कारकद्वितीया – १७
*   (आ) उपपदद्वितीया – २७
*   (इ) कर्मप्रवचनीयद्वितीया – ३१

**५. तृतीयाविभक्तिः** ... ३२ - ३५
*   (अ) कारकतृतीया – ३२
*   (आ) उपपदतृतीया – ३३

**६. चतुर्थीविभक्तिः** ... ३६ - ३९
*   (अ) कारकचतुर्थी – ३६
*   (आ) उपपदचतुर्थी – ३८

[[P4]]

***

**७. पञ्चमीविभक्तिः** ... ४० - ४५
*   (अ) कारकपञ्चमी – ४०
*   (आ) उपपदपञ्चमी – ४१
*   (इ) कर्मप्रवचनीयपञ्चमी – ४५

**८. षष्ठीविभक्तिः** ... ४६ - ५२

**९. सप्तमीवभक्तिः** ... ५३ - ५५
*   (अ) कारकसप्तमी – ५३
*   (आ) उपपदसप्तमी – ५४

**१०. कारकसङ्ग्रहः** ... ५६ - ५७

**११. इदम् अवधेयम्** ... ५८

**परिशिष्टम् – १**
*   कारकाणाम् अन्तर्भेदाः ... ५९ - ६०

**परिशिष्टम् – २**
*   (अ) द्विकर्मकस्थले अपादानादीनाम् अविवक्षायां व्यवस्था ... ६१
*   (आ) द्विकर्मकस्थले कर्मणिप्रयोगः ... ६२
*   (इ) णिजन्तस्य कर्मणिप्रयोगः ... ६३

**परिशिष्टम् – ३ अष्टाध्यायीसूत्राणि**
*   (अ) कारकसंज्ञाविधायकानि सूत्राणि ... ६४
*   (आ) विभक्तिविधायकानि सूत्राणि ... ६४

**परिशिष्टम् – ४ कारकादिविभक्तिप्रकरणम्** ... ६६ - ७८
*   प्रथमा – ६६
*   द्वितीया – ६६
*   तृतीया – ६९
*   चतुर्थी – ७०
*   पञ्चमी – ७२
*   षष्ठी – ७४
*   सप्तमी – ७६

[[P5]]

***

##  ०१. कारकम्


क्रमवतां वर्णानां समूहः पदम् ।
पद-समूहः वाक्यम् ।
वाक्यम् अभीप्सितम् अर्थं बोधयति ।
अतः शब्द-प्रपञ्चे वाक्यम् एव प्राधान्यम् आवहति ।
किन्तु पदम् अन्तरा वाक्यं न भवति ।
ऋते वर्णेभ्यः पदं नास्ति ।
अतः व्याकरणे वर्ण-निमित्तानि कार्याणि, पद-निमित्तानि कार्याणि च सन्ति ।
प्रायः सन्धि-कार्याणि वर्ण-निमित्तकानि ।
समासादीनि पद-निमित्तकानि ।
वाक्यम् अवलम्ब्य प्रवृत्तानि भवन्ति कारकाणि, कारक-सम्बन्धीनि कार्याणि च ।
साक्षात् परम्परया वा वाक्यानि संस्कर्तुम् एव व्याकरणं प्रवृत्तम् ।
सम्प्रति कारकाणि, कारक-सम्बन्धीनि कार्याणि च इह प्रस्तूयन्ते ।

### (अ) वाक्यम्

किं नाम वाक्यम् ?
कारकान्विता क्रिया वाक्यम् ।
यथा – १. मृगो धावति, २. छात्रः श्लोकं पठति, ३. सः कटे उपविशति इति ।
एषु प्रथम-वाक्ये कर्तृ-कारकेण अन्विता धावन-क्रिया ।
द्वितीये – कर्तृ-कारकेण कर्म-कारकेण चान्विता पठन-क्रिया ।
तृतीये – कर्तृ-कारकेण अधिकरण-कारकेण चान्विता उपवेशन-क्रिया ।

### (आ) कारकम्

किं नाम कारकम् ?
क्रियान्वयि कारकम् ।
क्रियायाः अन्वयः = क्रियान्वयः ।
अन्वयः = सम्बन्धः ।
क्रियान्वयः अस्य अस्ति इति क्रियान्वयि ।
यः क्रियया अन्वेति (सम्बन्धं प्राप्नोति) सः कारकम् इत्य् उच्यते इति फलितार्थः ।
यथा –

१. पाचकः पचति ।
अत्र पाचकः पाक-क्रियायाम् अन्वेति ।
अतः पाचकः कारकम् ।
तच् च प्रकृते कर्तृ-कारकम् ।

२. गां स्पृशति ।
अत्र गौः स्पर्शन-क्रियायाम् अन्वेति ।
अतः सा कारकम् ।
तच् च प्रकृते कर्म-कारकम् ।

३. परशुना छिनत्ति ।
अत्र परशुः छेदन-क्रियायाम् अन्वेति ।
अतः कारकम् ।
तच् च प्रकृते करण-कारकम् ।

४. बालाय फलं ददाति ।
अत्र बालः दान-क्रियायाम् अन्वेति ।
अतः बालः कारकम् ।
तच् च प्रकृते सम्प्रदान-कारकम् ।

५. प्रासादात् पतति ।
अत्र प्रासादः पतन-क्रियायाम् अन्वेति ।
अतः प्रासादः कारकम् ।
तच् च अपादान-कारकम् ।


[[P6]]

***


६. पीठे उपविशति ।
अत्र पीठम् उपवेशन-क्रियायाम् अन्वेति ।
अतः पीठं कारकम् ।
तच् च प्रकृते अधिकरण-कारकम् ।

कर्तृ-कारकं क्रियायां साक्षात् अन्वेति ।
अन्यानि कारकाणि तु परम्परया क्रियायाम् अन्वयं प्राप्नुवन्ति इति ज्ञेयम् ।

इदं परिशील्यताम् –  
कः, कां, केन, कस्मै, कस्मात्, कुत्र ददाति इति प्रश्नः (अयोध्यायाः) राजा, गां, हस्तेन, विप्राय, गोष्ठात्, गङ्गा-तीरे ददाति इति वाक्येन समाहितः भवति ।
अतः दान-क्रियायां षड् अपि कारकाणि अन्वितानि भवन्ति इति स्पष्टम् ।
'कस्य राजा' इति प्रश्नस् तु 'अयोध्यायाः राजा' इत्य् अनेन समाहितः भवति ।
अयोध्यायाः अन्वयः राज्ञि एव, न तु दान-क्रियायाम् ।
अतः षष्ठी (शेष-षष्ठी) कारकं न इति उद्घोषः ।

इत्थं च क्रियया सह कारकाणां सम्बन्धस्य परिशीलनाय प्रश्नोत्तर-रूपः पन्थाः सुगमः ।
यथा – 'कः पचति ?'
= कः पाक-क्रियां निर्वर्तयति ?
इति उत्थितायाः आकांक्षायाः (प्रश्नस्य) उपशमनं देवदत्तः पचति = 'देवदत्तः पाक-क्रियां निर्वर्तयति' इति वाक्येन (उत्तरेण) भवति ।
देवदत्तस्य कर्तुः पाक-क्रियया सह सम्बन्धः यदि न अभविष्यत् तर्हि आकांक्षायाः उपशमनम् अपि न अभविष्यत् ।
जातं चोपशमनम् आकांक्षायाः ।
अतः क्रियया सह सम्बन्धः अस्ति इति ज्ञायते ।
एवम् अन्य-कारकादावपि ज्ञेयम् ।

### (इ) धात्वर्थः
**धातुः** : [ फलम् | व्यापारः ]

पचति इत्यादौ तिङन्ते प्रकृतिः पच्-धातुः, प्रत्ययश् च तिङ् ।
'पक्ववान्', 'पचन्' इत्यादौ कृदन्ते ऽपि प्रकृतिः प्रत्ययश् च भवतः ।
तत्रापि प्रकृतिः धातुः, प्रत्ययश् च कृत् ।
एवं च धातोः द्वये प्रत्ययाः – तिङः कृतश् चेति ।
तत्र धातोः अर्थः निरूप्यते ।
तथाहि –

धातुः फलं व्यापारं च बोधयति ।
यथा – 'पचति' इत्यत्र पच्-धातुः अस्ति ।
सः पच्-धातुः विक्लित्ति-रूपं फलं (विक्लित्तिः = मृदु-विशदत्वम् ।
तण्डुलादौ जायमानः विकारः इति यावत्) तद्-अनुकूल-व्यापारं च बोधयति ।
एवं च पच्-धातोः अर्थः विक्लित्त्य्-अनुकूल-व्यापारः इति ।
यथा वा –


[[P7]]

***


१. गच्छति ।
अत्र गम्-धातुः संयोग-रूपं फलं तद्-अनुकूल-व्यापारं च बोधयति ।
अतः गम्-धातोः अर्थः – संयोगानुकूल-व्यापारः इति ।

२. वर्धते ।
अत्र वृध्-धातुः वर्धन-रूपं फलं, तद्-अनुकूल-व्यापारं च बोधयति ।
अतः वृध्-धातोः अर्थः – वर्धनानुकूल-व्यापारः इति ।

इत्थं च सर्वे धातवः 'फलं व्यापारश् च' इत्य् अर्थद्वयं बोधयन्ति इति ज्ञेयम् ।

### (ई) तिङर्थः
**[ति/ते = कारकं/भावः, कालः, संख्या च]**

पचति इत्यादौ [[तिघ्रत्ययः|तिङ्-प्रत्ययः]] श्रूयते ।
[[तिघ्रत्ययस्य|तिङ्-प्रत्ययस्य]] कारकं/भावः, कालः, सङ्ख्या च अर्थाः ।
यथा – पचति/ते इत्य् अत्र 'ति/ते' प्रत्ययः कर्तृ-कारकं, वर्तमान-कालम्, एकत्व-सङ्ख्यां च बोधयति ।
पच्यते इत्य् अत्र तु 'ते' इति प्रत्ययः कर्म-कारकं, वर्तमान-कालम्, एकत्व-सङ्ख्यां च बोधयति ।
एवं च [[तिघ्रत्ययः|तिङ्-प्रत्ययः]] कर्तृ-कारकं कर्म-कारकं वा बोधयति, न अन्यानि कारकाणि इति ज्ञेयम् ।
भूयते इत्य् आदौ 'ते' इति प्रत्ययः भावं कालं च बोधयति ।
अत एव प्रयोगः त्रिधा – १. कर्तरि २. कर्मणि ३. भावे चेति ।
अथवा – १. कर्तृ-वाच्यः २. कर्म-वाच्यः ३. भाव-वाच्यः च इति त्रिधा ।

एष फलितार्थः –

**i. पाचकः ओदनं पचति/ते ।**
`पच् + ति/ते`  
फलम् व्यापारः कर्ता कालः सङ्ख्या

**ii. पाचकेन तण्डुलः पच्यते ।**
`पच् + य + ते`  
फलम् व्यापारः कर्म कालः सङ्ख्या

**iii. रामेण भूयते ।**
`भू + य + ते`  
फलम् व्यापारः भावः कालः


[[P8]]

***

### (उ) कारकाणि


क्रियान्वयि कारकम् इत्य् उक्तम् ।
तच् च कारकं षोढा ।
तथाहि –  
> कर्ता कर्म च करणं सम्प्रदानं तथैव च ।  
> अपादानाधिकरणम् इत्य् आहुः कारकाणि षट् ॥ इति ।

#### १. कर्ता

**स्वतन्त्रः कर्ता – १.४.५४.** क्रियायां स्वातन्त्र्येण विवक्षितः अर्थः कर्ता स्यात् इति सूत्रार्थः ।
स्वातन्त्र्यं नाम व्यापार-आश्रयत्वम् ।
एवं च – व्यापाराश्रयः कर्ता इति फलितो ऽर्थः ।

धात्वर्थः – फलं व्यापारः चेत्य् उक्तम् ।
तत्र व्यापारस्य यः आश्रयः सः कर्ता भवति ।
यथा – सूदः पचति ।

पच्-धातोर् अर्थः = पाक-क्रिया (पाक-व्यापारः) ।
सा क्रिया कुत्र अस्ति ?
सूदे अस्ति ।
तथा च पाक-क्रियायाः आश्रयः सूदः ।
अतः सूदः कर्ता ।
यथा वा –

१. बालः खादति ।
खाद्-धातोर् अर्थः भक्षण-क्रिया ।
सा क्रिया बाले अस्ति ।
अतः क्रियायाः आश्रयः बालः ।
अतः बालः कर्ता ।

२. वटुः लिखति ।
लिख्-धातोर् अर्थः लेखन-क्रिया ।
सा क्रिया वटौ अस्ति ।
अतः लेखन-क्रियायाः आश्रयः वटुः ।
अतः वटुः कर्ता ।

३. सूर्यः प्रकाशते ।
धात्वर्थः प्रकाशन-क्रिया ।
सा क्रिया सूर्ये अस्ति ।
अतः प्रकाशन-क्रियायाः आश्रयः सूर्यः ।
अतः सूर्यः कर्ता ।

#### २. कर्म

**कर्तुर् ईप्सिततमं कर्म – १.४.४९** कर्तुः क्रियया आप्तुम् इष्टतमं कारकं कर्म-संज्ञं स्यात् इति सूत्रार्थः ।
कर्ता काञ्चित् क्रियां निर्वर्तयति ।
तया क्रियया किञ्चित् फलं जायते ।
तच् च फलं यत्र सम्बद्धं भवतु इति इच्छति तत् कर्म-संज्ञां प्राप्नोति ।
तथा च कर्ता स्व-क्रिया (प्रयोज्य)-जन्य-फलेन सम्बन्धुम् इष्यमाणं कारकं कर्म-संज्ञं स्यात् इति फलितो ऽर्थः ।

यथा – सूदः तण्डुलं पचति ।
अत्र पच्-धातोर् अर्थः विक्लित्ति-रूपं फलं, तद्-अनुकूल-क्रिया च ।
पाक-क्रियायाः आश्रयः सूदः ।
अतः सूदः कर्ता ।
कर्तुः सूदस्य पाक-क्रिया-जन्य-विक्लित्ति-रूप-फलेन सम्बन्धुम् इष्यमाणः तण्डुलः ।
अतः तण्डुलः कर्म भवति ।

(इदं मनसि आकलनीयम् – 'अत्र सूदः पाक-क्रियां निर्वर्तयति ।
तण्डुले विक्लित्ति-रूपः


[[P9]]

***


विकारः जायते ।
स्व-पाक-क्रियया तण्डुले विक्लित्ति-रूपः विकारः (विक्लित्ति-रूपं फलं) जायताम् इतीच्छया एव सूदः प्रवर्तते' इति ।) यथा वा –

१. बालः ग्रामं गच्छति ।
गम्-धातोर् अर्थः संयोग-रूपं फलं, तद्-अनुकूल-क्रिया च ।
गमन-क्रियायाः आश्रयः बालः ।
अतः बालः कर्ता ।
कर्तुः बालस्य गमन-क्रिया-जन्य-संयोग-रूप-फलेन सम्बन्धुम् इष्यमाणः ग्रामः ।
अतः ग्रामः कर्म भवति ।
(गमनं नाम पूर्व-देशस्य त्यागः, उत्तर-देशस्य प्राप्तिः ।
बालः स्व-गमनेन ग्रामे स्व-संयोगो भवतु इति इच्छति ।)

२. चैत्रः कूपं खनति ।
खन्-धातोर् अर्थः अवदारण-रूपं फलं, तद्-अनुकूल-क्रिया च ।
खनन-क्रियायाः आश्रयः चैत्रः ।
अतः चैत्रः कर्ता ।
कर्तुः चैत्रस्य खनन-क्रिया-जन्य्-अवदारण-रूप-फलेन सम्बन्धुम् इष्यमाणः कूपः ।
अतः कूपः कर्म भवति ।

३. भक्तः हरिं भजति ।
भज्-धातोर् अर्थः तुष्टि-रूपं फलं, तद्-अनुकूल-क्रिया च ।
भजन-क्रियायाः आश्रयः भक्तः ।
अतः भक्तः कर्ता ।
कर्तुः भक्तस्य भजन-क्रिया-जन्य-तुष्टि-रूप-फलेन सम्बन्धुम् इष्यमाणः हरिः ।
अतः हरिः कर्म भवति ।
(भजनं नाम पूजन-आदि-परिचरणात्मिका क्रिया ।
परिचरणात्मिकां क्रियां भक्तः करोति ।
तया परिचरणात्मक-क्रियया हरौ तुष्टिः भवति ।
भक्तः भजन-क्रियया हरौ तुष्टि-रूपं फलं भवतु इति इच्छया खलु प्रवर्तते ।)

#### इदम् अवधेयम् –

सर्वेषां धातूनाम् अर्थः – फलं क्रिया च ।
धातवश् च सकर्मकाः अकर्मकाश् चेति द्विधा ।
तत्र सकर्मक-धातुः यदा प्रयुज्यते तदा फलम् एकत्र भवति, क्रिया अन्यत्र भवति ।
फलं यत्र भवति सः कर्म ।
अतः एव फलाश्रयः कर्म इत्य् उच्यते ।
क्रिया यत्र भवति सः कर्ता ।
अतः एव क्रियाश्रयः कर्ता इत्य् उच्यते ।
यथा – सूदः तण्डुलं पचति ।
पच्-धातोर् अर्थः विक्लित्ति-रूपं फलं तद्-अनुकूल-क्रिया च ।
विक्लित्तिः तण्डुले ।
अतः तण्डुलः कर्म ।
क्रिया सूदे ।
अतः सूदः कर्ता ।
अकर्मक-धातुः यदा प्रयुज्यते तदा फलं क्रिया च कर्तरि एव भवतः ।
यथा – चन्द्रः वर्धते ।
वृध्-धातोर् अर्थः – वृद्धि-रूपं फलं तद्-अनुकूल-क्रिया च ।
एतद् उभयम् अपि कर्तरि चन्द्रे एव वर्तते ।

#### ३. करणम्

**साधकतमं करणम् – १.४.४२** क्रिया-सिद्धौ प्रकृष्टोपकारकं कारकं करण-संज्ञं स्यात् इति सूत्रार्थः ।

यत् स्व-व्यापार-समनन्तरम् एव फलोत्पादकं तत्-करणम् इति फलितो ऽर्थः ।


[[P10]]

***


यथा – रामः बाणेन रावणं हन्ति ।
हन्-धातोर् अर्थः – प्राण-वियोग-रूपं फलं तद्-अनुकूल-क्रिया च ।
हनन-क्रियाश्रयः रामः ।
अतः सः कर्ता ।
प्राण-वियोग-रूपं फलं रावणे अस्ति ।
फलाश्रयत्वात् रावणः कर्म ।
धनुषः मुक्तः बाणः गच्छन् रावणं विध्यति (प्रविशति) ।
समनन्तरम् एव प्राण-वियोगः (फलम्) रावणे भवति ।
बाणस्य प्रवेशन-व्यापार-समनन्तरम् एव प्राण-वियोग-रूपं फलम् उत्पन्नम् ।
अतः बाणः स्व-व्यापार-समनन्तरम् एव प्राण-वियोग-रूप-फलोत्पादकः अस्ति इति बाणः करणम् ।
अतः प्रकृष्टोपकारकं नाम = स्व-व्यापार-समनन्तरं फलोत्पादकम् एव इति ज्ञेयम् ।
यथा वा –

१. देवदत्तः परशुना वृक्षं छिनत्ति ।
छिद्-धातोर् अर्थः विदारण-रूप-फलं, तद्-अनुकूल-क्रिया च ।
क्रियाश्रयो देवदत्तः कर्ता ।
विदारण-रूपं फलं वृक्षे अस्ति ।
अतः फलाश्रयत्वात् वृक्षः कर्म ।
देवदत्तः हस्ताभ्यां परशुम् उपरि नीत्वा अधः पातयति ।
अनेकशः उपरिनयन-अधः-पातन-व्यापार-समनन्तरम् एव वृक्षे विदारण-रूपं फलम् उत्पन्नम् ।
अतः परशुः स्व-व्यापार-समनन्तरम् एव विदारण-रूप-फलोत्पादकः अस्ति इति परशुः करणम् ।

२. बालः पादाभ्यां गृहं गच्छति ।
गम्-धातोर् अर्थः – उत्तर-देश-संयोगः तद्-अनुकूल-क्रिया च ।
क्रियाश्रयः बालः कर्ता ।
संयोग-रूपं फलं गृहे अस्ति ।
अतः फलाश्रयत्वात् गृहं कर्म ।
बालः पादौ उद्घृत्य निक्षिपति ।
अनेकशः उद्धरण-निक्षेपण-व्यापार-समनन्तरम् एव गृहे संयोगः उत्पन्नः ।
अतः पादौ स्व-व्यापार-समनन्तरम् एव संयोग-रूप-फलोत्पादकौ स्तः इति पादौ करणम् ।

#### ४. सम्प्रदानम्

**कर्मणा यमभिप्रैति स सम्प्रदानम् – १.४.३२.** कर्मणा यमभिप्रैति स सम्प्रदानम् इति सूत्रार्थः ।

कर्मणा सम्बन्धुं यम् अभिप्रैति (इच्छति) सः सम्प्रदानं स्याद् इति फलितार्थः ।
देय-द्रव्योद्देश्यं सम्प्रदानम् इति तात्पर्यार्थः ।
यथा – पिता मोदकं बालाय ददाति ।
दा-धात्वर्थः हस्तादौ स्थापन-रूपं फलं तद्-अनुकूल-क्रिया च ।
दान-क्रियाश्रयः पिता कर्ता ।
स्थापन-रूपं फलं मोदके ।
अतः मोदकः कर्म ।
कर्म-भूतेन तेन मोदकेन पिता कं सम्बन्धुम् अभिप्रैति ?
कर्म-भूतेन मोदकेन बालं सम्बन्धुम् अभिप्रैति ।
अतः सः बालः सम्प्रदानं भवति ।
(कर्म-भूतं वस्तु यम् अधिगच्छति सः सम्प्रदानं भवति ।
अत्र कर्म-भूतं वस्तु मोदकः बालकम् अधिगच्छति ।
अतः बालः सम्प्रदानम् ।) यथा वा –

१. खण्डिकोपाध्यायः शिष्याय चपेटां ददाति ।
दा-धात्वर्थः संयोग-रूपं फलं, तद्-अनुकूल-व्यापारश् च ।
क्रियाश्रयः खण्डिकोपाध्यायः कर्ता ।
चपेटा


[[P11]]

***


नाम प्रसृत-करतलम् ।
संयोग-रूपं फलं चपेटयाम् ।
अतः चपेटा कर्म भवति ।
कर्म-भूतया चपेटया कं सम्बन्धुम् अभिप्रैति ?
कर्म-भूतया चपेटया शिष्यम् अभिसम्बन्धुम् अभिप्रैति ।
अतः शिष्यः सम्प्रदानम् ।
(कर्म-भूता चपेटा शिष्यं खलु अधिगच्छति ।
अतः सः सम्प्रदानम् ।)

२. चैत्रः रजकाय वस्त्रं ददाति ।
दा-धात्वर्थः अधीनीकरणं, तद्-अनुकूल-क्रिया च ।
क्रियाश्रयः चैत्रः कर्ता ।
अधीनीकरण-रूपं फलं वस्त्रे ।
अतः वस्त्रं कर्म ।
कर्म-भूतेन वस्त्रेण कं सम्बन्धुम् अभिप्रैति ?
कर्म-भूतेन वस्त्रेण रजकं सम्बन्धुम् अभिप्रैति ।
अतः रजकः सम्प्रदानम् ।
(कर्म-भूतं वस्त्रं रजकं खलु अधिगच्छति ।
अतः रजकः सम्प्रदानम् ।)

३. राजा विप्राय गां ददाति ।
दा-धात्वर्थः स्व-स्वत्त्व-निवृत्ति-पूर्वक-पर-स्वत्वारोपणं, तद्-अनुकूल-क्रिया च ।
दान-क्रियाश्रयः राजा कर्ता ।
स्व-स्वत्त्व-निवृत्ति-पूर्वक-पर-स्वत्वारोपणं गवि ।
अतः गौः कर्म ।
कर्म-भूतया गवा राजा कं सम्बन्धुम् अभिप्रैति ?
कर्म-भूतया गवा विप्रम् अभिसम्बन्धुम् अभिप्रैति ।
अतः विप्रः सम्प्रदानम् ।
(कर्म-भूता गौः विप्रं खलु अधिगच्छति ।
अतः विप्रः सम्प्रदानम् ।)

#### ५. अपादानम्

**ध्रुवमपायेऽपादानम् – १.४.२४** (अपायः = विश्लेषः ।
ध्रुवम् = अवधि-भूतम्) विश्लेषे साध्ये अवधि-भूतं कारकम् अपादानं स्यात् इति सूत्रार्थः ।
विभागाश्रयः अपादानं भवति इति फलितार्थः ।
यथा – पर्णं वृक्षात् पतति ।
पत्-धातोर् अर्थः अधो-देश-संयोग-रूपं फलं, तद्-अनुकूल-क्रिया च ।
पतन-क्रियाश्रयः पर्णं कर्तृ ।
अवधि-भूतः विभागाश्रयः वृक्षः।
अतः वृक्षः अपादानम् ।
(यत्र अपादानस्य प्रसक्तिः तत्र द्वयोः संयुक्तयोः विभागः भवेत् एव ।
यथात्र संयुक्तयोः वृक्ष-पर्णयोः विभागः जातः अस्ति ।)

विभागः वृक्षे पर्णे च अस्ति, विभागस्य द्वि-निष्ठत्वात् ।
अतः पर्णम् अपि विभागाश्रयः एव इत्यतः पर्णम् अपि कुतः अपादानं न भवति इति शङ्का जायते ।
तत्र इदं समाधानम् – पर्णं यथा विभागाश्रयः तथा पतन-क्रियाश्रयः अपि ।
अतः विभागाश्रयत्वात् पर्णम् अपादान-संज्ञकं, पतन-क्रियाश्रयत्वात् कर्तृ-संज्ञकम् अपि ।
एकस्य एव द्वयोः प्रसक्तौ पर-संज्ञा एव कर्तव्या ।
अष्टाध्याय्याम् अपादान-संज्ञायाः (१.४.२४) अपेक्षया कर्तृ-संज्ञा (१.४.५४) एव परा ।
अतः पर्णस्य कर्तृ-संज्ञा एव, न तु अपादान-संज्ञा ।
अत्र प्रमाणं – 'विप्रतिषेधे परं कार्यम्' इति सूत्रम् ।
यथा वा –


[[P12]]

***


१. कृष्णः गोकुलात् आगच्छति ।
आगमन-क्रियाश्रमः कृष्णः कर्ता ।
संयुक्तयो कृष्ण-गोकुलयोः कृष्णस्य आगमनेन विभागः जातः ।
तदा अवधि-भूतः विभागाश्रयः गोकुलम् ।
अतः गोकुलम् अपादानम् ।

२. पान्थः पर्वतात् अवरोहति ।
अवरोहण-क्रियाश्रयः पान्थः कर्ता ।
संयुक्तयोः पान्थ-पर्वतयोः अवरोहणेन विभागः जातः ।
तदा (अवधि-भूतः) विभागश्रयः पर्वतः ।
अतः पर्वतः अपादानम् ।

३. खगः वृक्षात् डयते ।
डयन-क्रियाश्रयः खगः कर्ता ।
संयुक्तयोः खग-वृक्षयोः डयनेन विभागः जातः ।
तदा (अवधि-भूतः) विभागाश्रयः वृक्षः ।
अतः वृक्षः अपादानम् ।

#### ६. अधिकरणम्

**आधारो ऽधिकरणम् – १.४.४५** कर्तृ-कर्म-द्वारा तन्-निष्ठ-क्रियायाः आधारः कारकम् अधिकरण-संज्ञः स्याद् इति सूत्रार्थः ।
कर्तरि विद्यमान-क्रियायाः कर्मणि विद्यमान-फलस्य वा आधारः अधिकरण-संज्ञको भवति इति फलितार्थः ।

१. **कर्तृ-निष्ठ-क्रियायाः उदाहरणम् –**  
बालः कटे उपविशति ।
उप-उपसर्ग-पूर्वक-विश्-धातोः अर्थः यत्किञ्चिद्-देश-संयोग-रूपं फलम्, तद्-अनुकूल-क्रिया च ।
उपवेशन-क्रियायाः आश्रयः बालः कर्ता ।
बाले विद्यमानायाः क्रियायाः आधारः कटः ।
अतः कटः अधिकरणम् ।

२. **कर्म-निष्ठ-क्रियायाः उदाहरणम् –**  
सूदः ओदनं स्थाल्यां पचति ।
पच्-धातोः अर्थः विक्लित्ति-रूप-फलं, तद्-अनुकूल-क्रिया च ।
पाक-क्रियाश्रयः सूदः कर्ता ।
विक्लित्ति-रूप-फलाश्रयः ओदनः कर्म ।
कर्म-भूते ओदने वर्तमानस्य विक्लित्ति-रूप-फलस्य आधारः स्थाली ।
अतः स्थाली अधिकरणम् ।
('बालः कटे उपविशति' इति उदाहरणे उपवेशन-क्रिया बाले अस्ति ।
अतः साक्षात् क्रियायाः आधारः बालः एव ।
बाल-द्वारा क्रियायाः आधारः कटः ।
'सूदः ओदनं स्थाल्यां पचति' इति उदाहरणे, विक्लित्ति-रूप-फलं ओदने अस्ति ।
अतः साक्षात्-फलस्य आधारः ओदनम् एव ।
ओदन-द्वारा फलस्य आधारः स्थाली ।
अतः सर्वत्र परम्परया क्रियायाः फलस्य वा आधारः एव अधिकरणं भवति इति ज्ञेयम् ।
('कर्तुः कर्मणः वा आधारः अधिकरणं भवति' इति बालान् उद्दिश्य बोधनं वरम् ।)


[[P13]]

***

#### ७. इदम् अवधेयम्


अष्टाध्याय्यां कारक-संज्ञा-विधायक-सूत्राणां क्रमः इत्थम् ।

१. ध्रुवमपायेऽपादानम् – १.४.२४  
२. कर्मणा यमभिप्रैति स सम्प्रदानम् – १.४.३२  
३. साधकतमं करणम् – १.४.४२  
४. आधारोऽधिकरणम् – १.४.४५  
५. कर्तुरीप्सिततमं कर्म – १.४.४९  
६. स्वतन्त्रः कर्ता – १.४.५४

विप्रतिषेधे परं कार्यम् – १.४.२ इति सूत्रस्य सञ्चाराय अष्टाध्याय्याः क्रमः अवश्यम् अपेक्षितः ।

#### (ऊ) अनभिहिते
**[सूदः तण्डुलम् पचति । सूदेन तण्डुलः पच्यते ।]**  
*कर्म कर्ता | कर्ता कर्म*

'सूदः तण्डुलं पचति' इत्यत्र सूदः कर्ता ।
कर्तुः सूदस्य ईप्सिततमः तण्डुलः ।
अत्र तण्डुलः कर्म ।
तण्डुलः कर्म-कारकम् इति निश्चये जाते 'कर्मणि द्वितीया' इति सूत्रेण द्वितीया-विभक्तिः तण्डुल-शब्दात् परा विधीयते ।
तदा 'सूदः तण्डुलं पचति' इति प्रयोगः सम्भवति ।
'सूदेन तण्डुलः पच्यते' इत्यत्रापि सूदः कर्ता, तण्डुलः कर्म ।
किन्तु तण्डुल-शब्दात् परा द्वितीया-विभक्तिः कुतो न प्रवृत्ता ?
इति आशङ्का समुदेति ।
अस्याः शङ्कायाः समाधानं विस्तरेण निरूप्यते ।
तथा हि –

i. सूदः तण्डुलं पचति इत्यत्र 'अम्' इति द्वितीया-विभक्तिः श्रूयते ।
'अम्' इत्यस्य अर्थः कर्म इति ।
'पचति' इति तिङन्तम् अपि वाक्ये विद्यते ।
तत्र 'ति'-प्रत्ययः श्रूयते ।
तस्य ति-प्रत्ययस्य अर्थः कर्ता इति ।
सः कर्ता कः इत्याकाङ्क्षायां वाक्ये श्रूयमाणः सूदः इति वक्तव्यम् ।
इदम् एव इत्थं विलिख्य प्रदर्शयितुं शक्यम् –  
सूदः तण्डुलम् पचति इति । 'तण्डुल-कर्मकः सूद-कर्तृकः पाक-व्यापारः' इति

'सूदः तण्डुलं पचति' इति वाक्यस्य अर्थः सम्पन्नः !

ii. सूदेन तण्डुलः पच्यते इत्यत्र 'इन्' (टा) इति तृतीया-विभक्तिः श्रूयते ।
'इन्' इत्यस्य अर्थः 'कर्ता' इति ।
'पच्यते' इति तिङन्तं श्रूयते ।
तत्र 'ते' इत्यस्य अर्थः 'कर्म' इति ।
तत् कर्म किम् इत्याकाङ्क्षायां वाक्ये श्रूयमाणः तण्डुलः


[[P14]]

***


एव ।
इदम् इत्थं विलिख्य प्रदर्शयितुं शक्यम् – सूदेन तण्डुलः पच्यते इति ।  
*कर्ता | कर्म*

'तण्डुल-कर्मकः सूद-कर्तृकः पाक-व्यापारः' इत्येव अर्थः 'सूदेन तण्डुलः पच्यते' इति वाक्यस्य अपि ।
अत्र इदम् अपि ज्ञातव्यम् – 'वटुः जलम् आनयति' इति इदं वाक्यं शुद्धम् ।
किन्तु इमम् एव अर्थं बोधयितुं – 'वटुः जलम् उदकम् आनयति' इति प्रयोगः न सम्भवति ।
कुतः ?
जलार्थ-बोधकयोः द्वयोः उपादानम् अस्मिन् वाक्ये अस्ति ।
एकम् अर्थं बोधयितुम् एकं पदं पर्याप्तम् ।
तम् एव अर्थं बोधयितुं न द्वितीयं पर्याय-पदम् अपेक्षितम् ।
अर्थ-बोधनाय खलु शब्दस्य प्रयोगः ।
एकस्मात् शब्दात् अर्थः ज्ञातः चेत् तस्य एव अर्थस्य बोधनाय द्वितीयस्य शब्दस्य न कथम् अपि अवसरः ।
अतः एव एषः न्यायः प्रवृत्तः – 'उक्तार्थानाम् अप्रयोगः' इति ।
एकेन शब्देन अर्थः उक्तः चेत् तस्य एव अर्थस्य बोधनाय न द्वितीयस्य शब्दस्य प्रयोगः इति अस्य न्यायस्य अर्थः ।
प्रकृते तु 'सूदः तण्डुलं पचति' इत्यत्र यथा कर्मणः परो द्वितीया श्रूयते तथैव 'सूदेन तण्डुलः पच्यते' इत्यत्रापि कर्म-भूतात् तण्डुलात् परा द्वितीया कुतः न इति शङ्का समुत्थापिता ।
यदि शङ्कानुगुणं 'सूदेन तण्डुलः पच्यते' इत्यत्र तण्डुलात् अपि द्वितीया स्यात् तदा 'सूदेन तण्डुलं पच्यते' इति स्यात् ।
तदा कर्म-रूपार्थं बोधयितुं (सूदेन तण्डुलम् पच्यते) 'अम्' इति 'ते' इति शब्द-द्वयं प्रयुक्तं भवति ।  
*कर्म | कर्म*

एवं च 'वटुः जलम् उदकम् आनयति' इति प्रयोगः यथा न युक्तः, तथैव 'सूदेन तण्डुलम् पच्यते' इति प्रयोगः अपि न युक्तः भवति ।
अतः येन केनापि  
*कर्म | कर्म*

कर्म अनुक्तं (अनभिहितं) चेत् द्वितीया-विभक्तिः कर्मणः परा भवति, कर्म येनकेनापि उक्तं चेत् न प्रवर्तते एव ।
एवं तर्हि केन केन उक्तं भवति इति चेत् तिङ्-प्रत्ययेन, कृत्-प्रत्ययेन, तद्धितेन, समासेन च इति गृह्यताम् ।
तिङ्-प्रत्ययेन कर्मणः अभिधाने सति द्वितीया न भवति इत्यस्य उदाहरणम् – 'सूदेन तण्डुलः पच्यते' इति दर्शितम् ।
कृत्-प्रत्ययेन कर्मणः अभिधाने तु द्वितीया न भवति इत्यस्य 'बालेन श्लोकः पठितः' इति उदाहरणं ज्ञेयम् ।
अत्र 'क्त'-प्रत्ययार्थः 'कर्म' इति ।

'सूदेन तण्डुलः पच्यते' इत्यत्र तण्डुलात् द्वितीया कुतः न इति यथा शङ्का जागर्ति तथैव 'सूदः तण्डुलं पचति' इत्यत्र कर्तृ-वाचकात् सूद-शब्दात् तृतीया कुतः न इति


[[P15]]

***


सन्देहः समुदेति ।
'कर्तृ-करणयोः तृतीया' इति सूत्रेण हि कर्तरि तृतीया-विधानात् ।
अत्रापि शङ्कानुगुणं 'सूदेन तण्डुलं पचति' इति प्रयोगः क्रियेत तदा कर्तारं  
*कर्ता | कर्ता*

बोधयितुम् एव 'इन्' इति, 'ति' इति शब्द-द्वयं प्रयुक्तं भवति ।
तदा 'वटुः जलम् उदकम् आनयति' इति वाक्य-सदृशम् एव स्यात् ।
अतः येन केनापि अनुक्तः चेद् एव कर्तृ-वाचकात् तृतीया भवति, कर्ता उक्तः चेत् तृतीया न भवति इति ज्ञेयम् ।
तिङ्-प्रत्ययेन कर्तुः अभिधाने तृतीया न भवति इत्यत्र 'सूदः तण्डुलं पचति' इति उदाहरणं दर्शितम् ।
कृत्-प्रत्ययेन कर्तुः अभिधाने तृतीया न भवति इत्यस्य उदाहरणं तु 'बालः श्लोकं पठितवान्' इति ।
अत्र क्तवतु-प्रत्ययस्य अर्थः  
*कर्ता*

कर्ता इति ।
एषः अभिप्रायः भगवता पाणिनिना 'अनभिहिते' इति एक-पदात्मकेन सूत्रेण आविष्कृतः ।

#### (ऋ) एष उपसंहारः

अनभिहिताधिकार-मूलकः एव प्रयोगः त्रिधा – कर्तरि-प्रयोगः, कर्मणि-प्रयोगः, भावे-प्रयोगः चेति ।
(कर्तृ-वाच्यः, कर्म-वाच्यः, भाव-वाच्यः चेति प्रयोगः त्रिधा ।)

१. **कर्तरि-प्रयोगः (कर्तृ-वाच्यः) –**  
यदि तिङ्-प्रत्ययेन कृत्-प्रत्ययेन वा कर्ता अभिहितः भवति तदा कर्तृ-भूतात् प्रातिपदिकात् परा 'कर्तृ-करणयोस् तृतीया' इति सूत्रेण तृतीया-विभक्तिः न प्रवर्तते ।
तदा कर्तरि-प्रयोगस्य सम्भवः ।  
यथा – सूदः तण्डुलं पचति ।
सूदः तण्डुलं पक्ववान् ।  
*कर्ता | कर्ता*

अत्र प्रथम-वाक्ये 'ति'-प्रत्ययेन, द्वितीय-वाक्ये 'क्तवतु'-प्रत्ययेन च कर्ता अभिहितः ।
अतः कर्तृ-भूतात् सूदात् न तृतीया ।
कर्तुः अभिहितत्वे अपि सूद-रूप-प्रातिपदिकार्थस्य सद्भावात् 'प्रातिपदिकार्थ-लिङ्ग-परिमाण-वचन-मात्रे प्रथमा' इति सूत्रेण प्रथमा भवति ।[^1]

२. **कर्मणि-प्रयोगः (कर्म-वाच्यः) –**  
यदि त-प्रत्ययेन कृत्-प्रत्ययेन वा कर्म अभिहितं भवति, तर्हि कर्म-भूतात् प्रातिपदिकात् परा द्वितीया-विभक्तिः न प्रवर्तते 'कर्मणि द्वितीया' इति सूत्रेण ।
तदा कर्मणि-प्रयोगस्य (कर्म-वाच्यस्य) सम्भवः ।


[^1]: *

[[P16]]

***


यथा – सूदेन तण्डुलः पच्यते ।
सूदेन तण्डुलः पक्वः ।  
*कर्म | कर्म*

अत्र प्रथम-वाक्ये 'ते' इति प्रत्ययेन, द्वितीय-वाक्ये 'क्त'-प्रत्ययेन च कर्म अभिहितम् ।
अतः कर्म-भूतात् तण्डुलात् न द्वितीया ।
कर्मणः अभिहितत्वे अपि तण्डुल-रूप-प्रातिपदिकार्थस्य सद्भावात् – 'प्रातिपदिकार्थ-लिङ्ग-परिमाण-वचन-मात्रे प्रथमा' इति सूत्रेण प्रथमा भवति ।

३. **भावे-प्रयोगः (भाव-वाच्यः) –**  
यदि त-प्रत्ययेन कृत्-प्रत्ययेन वा भावः (धात्वर्थः = व्यापारः) अभिहितः भवति, न तु कर्ता, तदा कर्तृ-भूतात् प्रातिपदिकात् 'कर्तृ-करणयोस् तृतीया' इति सूत्रेण विहिता तृतीया प्रवर्तते एव ।
यतो हि कर्ता अनभिहितः अत्र ।
एवं च भावे-प्रयोगस्य सम्भवः ।  
यथा – बालेन हस्यते ।
बालेन हसितम् ।  
*भावः | भावः*

अत्र प्रथम-वाक्ये 'ते' इति प्रत्ययेन, द्वितीय-वाक्ये 'क्त'-प्रत्ययेन च भावः अभिहितः ।
कर्ता तु केनापि न अभिहितः ।
अतः 'कर्तृ-करणयोस् तृतीया' (अनभिहिते कर्तरि करणे च तृतीया स्यात् इति सूत्रार्थः) इति सूत्रेण कर्तृ-भूतात् बालात् तृतीया भवति ।

#### (ल) विभक्तयः
| | एकवचनम् | द्विवचनम् | बहुवचनम् |
| :--- | :---: | :---: | :---: |
| प्रथमा | सु | औ | जस् |
| द्वितीया | अम् | औट् | शस् |
| तृतीया | टा | भ्याम् | भिस् |
| चतुर्थी | ङे | भ्याम् | भ्यस् |
| पञ्चमी | ङसि | भ्याम् | भ्यस् |
| षष्ठी | ङस् | ओस् | आम् |
| सप्तमी | ङि | ओस् | सुप् |



[[P17]]

***

##  ०२. विभक्तिः


विभक्तीनां प्रवृत्तौ कारकं प्राधान्यम् आवहति ।
कारक-संज्ञां पुरस्कृत्य या विभक्तिः प्रवर्तते सा कारक-विभक्तिः इति उच्यते ।
यथा – ग्रामं गच्छति ।
अत्र द्वितीया कर्म-कारक-संज्ञां पुरस्कृत्य प्रवृत्ता ।
अतः एषा कारक-विभक्तिः ।

यत्र कारकत्वस्य न प्रसक्तिः तत्र परिगणितानां केषाञ्चन पदानाम् अर्थेन योगो ऽपि विभक्तेः प्रवृत्तौ निमित्तं भवति ।
यथा – हरिं विना सुखं नास्ति ।
अत्र 'विना' इत्यस्य अर्थेन युक्तः हरिः ।
विना इत्यस्य अर्थेन योगाद् एव हरि-शब्दात् द्वितीया प्रवृत्ता ।
अतः एषा उपपद-विभक्तिः इति उच्यते ।
प्रथमायाः प्रवृत्तौ निमित्तं प्रातिपदिकार्थः सम्बोधनं च ।
यथा – उच्चैः गृहम् ।
हे राम ।
स्व-स्वामि-भावादि-सम्बन्धो ऽपि विभक्ति-प्रवृत्तौ निमित्तम् ।
यथा – राज्ञः पुरुषः ।
अत्र राज-पदात् षष्ठी श्रूयते ।
सा षष्ठी स्व-स्वामि-भाव-सम्बन्धं पुरस्कृत्य प्रवृत्ता ।

कारक-विभक्तयः द्वितीया, तृतीया, चतुर्थी, पञ्चमी, सप्तमी चेति पञ्च सन्ति ।
कृद्-योगे कर्तरि कर्मणि च प्रवर्तमाना (न तु सम्बन्धं पुरस्कृत्य प्रवर्तमाना) षष्ठी अपि (श्लोकस्य पठनम् इत्यादौ) कारक-विभक्तिः एव ।
तृतीया-विभक्तिः कर्तरि, करणे च प्रवर्तते ।
अतः षट् कारकाणि, कारक-विभक्तयः पञ्च एव इति कथं सङ्गच्छते इति शङ्कया न अवसरः ।
उपपद-विभक्तयः अपि ताः एव द्वितीया, तृतीया, चतुर्थी, पञ्चमी, सप्तमी चेति पञ्च भवन्ति ।
यथा – कृष्णम् अभितः गावः ।
अक्ष्णा काणः ।
सर्वेभ्यः स्वस्ति ।
कृष्णात् अन्यः अयम् ।
मातरि साधुः इति ।

कर्म-प्रवचनीयः इति काचित् संज्ञा ।
सा संज्ञापि द्वितीयायाः पञ्चम्याः सप्तम्याः च प्रवृत्तौ निमित्तं भवति ।
यथा – वृक्षं प्रति विद्योतते विद्युत् ।
आ हिमालयात् ।
अधि भुवि रामः इति ।

पाणिनेः अयं क्रमः ।
आदौ अपादान-आदि-कारक-संज्ञां विधत्ते 'ध्रुवमपायेऽपादानम् – १.४.२४' इत्यादिना सूत्रेण प्रथम-अध्याये चतुर्थ-पादे ।
ततो विभक्तिं विधत्ते 'कर्मणि द्वितीया' इत्यादिना सूत्रेण द्वितीय-अध्याये तृतीय-पादे ।
तत्रैव उपपद-विभक्तिं षष्ठी-विभक्तिं च विधत्ते ।
प्रथमा-विभक्तिं प्रातिपदिकार्थं पुरस्कृत्य विधत्ते, याम् एतां प्रथमां 'षष्ठी शेषे – २.३.५०' इति सूत्रात् प्राक् प्राह ।

एवं च 'आदौ कारकं निश्वेतव्यम् ।
ततो विभक्तिः विधेया' इत्येषः क्रमः कारक-विभक्तौ इति ज्ञेयम् ।


[[P18]]

***


तथा च विभक्तेः प्रवृत्तौ एतानि निमित्तानि –

१. कारकम्  
२. पदार्थ-योगः (उपपदम्)  
३. प्रातिपदिकार्थः  
४. स्व-स्वामि-भावादिः सम्बन्धः  
५. कर्म-प्रवचनीयः

→ **विभक्तिः**

※※※※※


[[P19]]

***

##  ०३. प्रथमाविभक्तिः


१. **गौः गोष्ठम् आगच्छति ।
छात्रेण श्लोकः पठ्यते ।**

**प्रातिपदिकार्थ-लिङ्ग-परिमाण-वचन-मात्रे प्रथमा – २.३.४६** नियतोपस्थितिकः प्रातिपदिकार्थः ।
मात्र-शब्दस्य प्रत्येकं योगः ।
प्रातिपदिकार्थ-मात्रे, लिङ्ग-मात्राद्याधिक्ये, सङ्ख्या-मात्रे च प्रथमा स्यात् ।

प्रवृत्ति-निमित्तं व्यक्तिश् च प्रातिपदिकार्थः ।
यथा – 'वृक्ष' इति प्रातिपदिकस्य वृक्षत्व-विशिष्टः वृक्षः इत्यर्थः ।
अत्र वृक्षत्वं प्रवृत्ति-निमित्तम् ।
वृक्षः व्यक्तिः ।
एतादृशे प्रातिपदिकार्थे प्रथमा स्यात् ।

i. **गौः गोष्ठम् आगच्छति ।** (गौः गोष्ठम् आगच्छति)  
*कर्म | कर्ता*

अत्र 'गो' इति प्रातिपदिकस्य अर्थः गोत्व-विशिष्ट-गौः इति ।
अत्र गो-शब्दात् प्रथमा ।

ii. **छात्रेण श्लोकः पठ्यते ।** (छात्रेण श्लोकः पठ्यते)  
*कर्ता | कर्म*

अत्र 'श्लोक' इति प्रातिपदिकस्य अर्थः श्लोकत्व-विशिष्ट-श्लोकः इति ।
अतः श्लोक-शब्दात् प्रथमा ।

इदम् अत्र अवधेयम् – 'गौः गोष्ठम् आगच्छति' इत्यत्र गौः कर्ता ।
तथापि कर्तृ-करणयोस् तृतीया – २.३.१८ इति सूत्रेण तृतीया न प्रवर्तते ।
कुतः ?
कर्तरि अनभिहिते एव (अनुक्ते) तृतीयायाः विधानात्, न तु अभिहिते ।
यथा – गवा गोष्ठं गम्यते इति ।
'गौः गोष्ठम् आगच्छति' इत्यत्र तु 'ति'-प्रत्ययेन (आगच्छति) कर्तुः अभिहितत्वात् (उक्तत्वात्) न तृतीया ।
किन्तु प्रथमा प्रवर्तते ।
कुतः ?
कर्तुः अभिहितत्वे ऽपि प्रातिपदिकार्थस्य सद्भावात् ।
प्रथमायाः निमित्तं प्रातिपदिकार्थो ननु ।

एवं 'छात्रेण श्लोकः पठ्यते' इत्यत्रापि ।
अत्र श्लोकः कर्म ।
तथापि कर्मणि द्वितीया – २.३.२ इति सूत्रेण द्वितीया न प्रवर्तते ।
कुतः ?
कर्मणि अनभिहिते (अनुक्ते) एव द्वितीयायाः विधानात्, न तु अभिहिते ।
यथा – 'छात्रः श्लोकं पठति' इति ।
'छात्रेण श्लोकः पठ्यते' इत्यत्र तु


[[P20]]

***


'ते' इति प्रत्ययेन (पठ्य् + ते = कर्म) कर्मणः अभिहितत्वात् (उक्तत्वात्) न द्वितीया ।
किन्तु प्रथमा प्रवर्तते ।
कुतः ?
कर्मणः अभिहितत्वे ऽपि प्रातिपदिकार्थस्य सद्भावात् ।
प्रातिपदिकार्थो हि प्रथमायाः प्रवृत्तौ निमित्तम् ।

'उच्चैर् गृहम्' इत्यादौ अव्ययाद् अपि अनेनैव सूत्रेण प्रथमा भवति ।

लिङ्गं, परिमाणं, वचनं चेति त्रीणि पदानि पुनः सन्ति ।
तानि न इह व्याख्यायन्ते ।

२. **हे राम ! मां पाहि ।**

**सम्बोधने च – २.३.४७** इह प्रथमा स्यात् ।

सम्बोधनम् = अभिमुखी-कृत्य ज्ञापनम् ।
प्रातिपदिकार्थेन सह सम्बोधनेऽधिके गम्यमाने अपि प्रथमा स्याद् इति सूत्रस्य फलितोऽर्थः ।

"हे राम ! मां पाहि ।"

'राम' इति प्रातिपदिकम् ।
अत्र प्रातिपदिकार्थेन सह सम्बोधनार्थः अधिकतया गम्यते ।
तथापि राम-शब्दात् प्रथमा स्यात् प्रकृत-सूत्रेण ।

*****


[[P21]]

***

##  ०४. द्वितीयाविभक्तिः


कारक-द्वितीया, उपपद-द्वितीया, कर्म-प्रवचनीय-द्वितीया चेति द्वितीया त्रिविधा ।
कर्म-संज्ञां पुरस्कृत्य प्रवर्तमाना द्वितीया कारक-द्वितीया ।
'परिगणित-पदानां योग-मात्रेण प्रवर्तमाना द्वितीया उपपद-द्वितीया ।
कर्म-प्रवचनीय-संज्ञां पुरस्कृत्य प्रवर्तमाना द्वितीया कर्म-प्रवचनीय-द्वितीया ।

**कर्मणि द्वितीया – २.३.२** अनुक्ते कर्मणि द्वितीया स्यात् ।
द्वितीया-विभक्ति-विधायकं सूत्रम् इदम् ।
कर्मणि द्वितीया भवति इति अनेन सूत्रेण उच्यते ।
किं तर्हि कर्म ?
इत्याकांक्षायाम् अष्टभिः सूत्रैः कैश्चित् वार्तिकैश् च कर्म-संज्ञा अभिधीयते ।
एतैः सूत्रैः इदं कर्म इति निर्णये जाते प्रकृत-सूत्रेणैव द्वितीया प्रवर्तनीया ।
अतः कर्म-संज्ञा-विधायकानि सूत्राणि बहूनि, कर्म-संज्ञाम् अवलम्ब्य द्वितीया-विधायकं तु एकम् एव सूत्रम् ।
(उपपद-द्वितीया-विधायकानि सूत्राणि वार्तिकानि च अन्यानि सन्ति ।) अतः येन येन सूत्रेण कर्म-संज्ञा विधीयते तत्र तत्र कर्मणि द्वितीयेति एकेनैव सूत्रेण द्वितीया प्रवर्तते इति ज्ञेयम् ।
सर्वासु कारक-विभक्तिषु एषैव सरणिः आदृता पाणिनिना इति स्मरणीयम् ।

### (अ) कारकद्वितीया

१. **पाचकः तण्डुलान् पचति ।**

**कर्तुर् ईप्सिततमं कर्म – १.४.२९** कर्तुः क्रियया आप्तुम् इष्टतमं कारकं कर्म-संज्ञं स्यात् ।

'पाचकः तण्डुलान् पचति' इत्यत्र पाचकः कर्ता ।
तस्य पाक-क्रियया आप्तुम् इष्टतमः तण्डुलः कर्म ।
अतः कर्म-भूतात् तण्डुलात् कर्मणि द्वितीयेति द्वितीया भवति ।
(चतुर्थं (४) पृष्ठं पश्यन्तु)

२. **पान्थः ग्रामं गच्छन् तृणं स्पृशति ।
विषं भुङ्क्ते ।**

**तथा-युक्तं चानीप्सितम् – १.४.५०** ईप्सिततमवत्-क्रियया युक्तम् अनीप्सितम् अपि कारकं कर्म-संज्ञं स्यात् ।[^22_1]


[^22_1]: परिगणितानां पदानां यः अर्थः, तेन अर्थेन अन्वितार्थस्य वाचकात् प्रवर्तमाना विभक्तिः उपपद-विभक्तिः । (तद्-अर्थान्वितार्थ-वाचकात् विभक्तिः) यथा – मार्गम् उभयतः वृक्षाः । उभयतः इत्यस्य अर्थेन अन्वितार्थः पन्थाः । तद्-वाचकः मार्गः । तस्मात् द्वितीया ।

[[P22]]

***


ईप्सिततमं कर्म भवति इति पूर्व-सूत्रेण उक्तम् ।
अनीप्सितम् अपि कर्म भवति ।
तत् कथम् ?
तद् इत्थम् – 'भक्तः गङ्गां स्पृशति' इत्यादौ, यथा भक्तस्य स्पर्शन-क्रिया-जन्य-संयोगः गङ्गायां भवति, तथैव 'पान्थः ग्रामं गच्छन् तृणं स्पृशति' इत्यादौ अपि पान्थस्य स्पर्शन-क्रिया-जन्य-संयोगः तृणे भवति, किन्तु पूर्वत्र गङ्गां स्पृशामि इति भक्तस्य इच्छा अस्ति, अतो गङ्गा ईप्सिततमा, 'तृणं स्पृशति' इत्यत्र तु पान्थस्य तृणं स्पृशामि इति इच्छा नास्ति, तथापि क्रिया-जन्य-संयोग-रूप-फलाश्रयत्वात् तृणं कर्म-संज्ञां प्राप्नोति ।
ईप्सिततमवत् सर्वम् अत्र भवति इच्छां विना इत्यर्थः ।
'पान्थः ग्रामं गच्छन् तृणं स्पृशति' इत्यत्र ग्रामः ईप्सिततमः एव इति 'कर्तुरीप्सिततमं कर्म' इति सूत्रेणैव कर्म-संज्ञां प्राप्नोति ।
तृणं तु उदासीनम् यतः तृण-स्पर्शः गमन-समये नान्तरीकतया भवति, न तु पान्थस्य इच्छया ।
तथापि स्पर्श-जन्य-संयोगः अस्ति इति अनेन सूत्रेण तृणं कर्म-संज्ञां प्राप्नोति ।
ततो द्वितीया ।
अत्र तृणस्य उदासीनत्वे ऽपि इच्छां वर्जयित्वा ईप्सिततमवत् सर्वम् अस्ति इति कर्म-संज्ञा भवतीति ज्ञेयम् ।

'देवदत्तः विषं भुङ्क्ते' इति तु यदा वैरिणा निगृह्यमाणः अनिच्छन् अपि विषं भुङ्क्ते तदा इदम् उदाहरणम् ।
'देवदत्तः ओदनं भुङ्क्ते' इत्यत्र भुज्-धातोः अर्थः गल-बिलाधः-संयोग-रूपं फलं, तद्-अनुकूल-व्यापारश् च ।
गल-बिलाधः-संयोग-रूप-फलाश्रयत्वेन इष्यमाणः ओदनः ।
अतस् तस्य कर्म-संज्ञा यथा भवति, तथैव 'विषं भुङ्क्ते' इत्यत्रापि इच्छायाः अभावे अपि गल-बिलाधः-संयोग-रूप-फलाश्रयत्वात् विषस्य कर्म-संज्ञा अनेन सूत्रेण भवति ।
ततो द्वितीया ।
अत्र विषस्य द्वेष्यत्वे अपि इच्छां वर्जयित्वा ईप्सिततमवत् सर्वम् अस्ति इति कर्म-संज्ञा भवतीति ज्ञेयम् ।

३. **गोपालः गां दोग्धि पयः ।
वामनः बलिं याचते वसुधाम् ।
पान्थः माणवकं पन्थानं पृच्छति ।
गुरुः बालं धर्मं ब्रूते ।
कृषीवलः अजां ग्रामं नयति ।**

**अकथितं च – १.४.५१** अपादान-आदि-विशेषैर् अविवक्षितं कारकं कर्म-संज्ञं स्यात् ।
द्वि-कर्मक-स्थले सूत्रस्य अस्य प्रवृत्तिः ।
अस्य प्रवृत्तिः यत्र भवति तत्र 'कर्तुरीप्सिततमं कर्म' इति सूत्रेण एव सिद्धं प्रधानं कर्म अन्यत् भवत्येव ।
तादृश-कर्मणा युक्तम् अपादानं, सम्प्रदानम्, अधिकरणं वा भवति ।
तत्र अपादानत्वेन अविवक्षित्वा कर्मत्वेन विवक्षायां कर्म-संज्ञा भवति ।
अनेन सूत्रेण यस्य कर्म-संज्ञा तद् गौणं कर्म इति उच्यते ।

i. **गोपालः गां दोग्धि पयः ।**  
दुह्-धातोः अर्थः द्रव-द्रव्य-विभाग-रूपं फलं, तद्-अनुकूल-व्यापारश् च ।
विभाग-रूप-फलाश्रयत्वात् पयसः 'कर्तुरीप्सिततमं कर्म' इत्यनेन कर्मत्वम् ।
अतः एव


[[P23]]

***


अस्य मुख्य-कर्मत्वम् ।
गोस् तु अवधित्वात् अपादानत्वम् ।
तद्-अपादानत्वस्य अविवक्षायां कर्मत्वम् अनेन विवक्ष्यते ।
अतः एव गोः अप्रधान-कर्मत्वम् ।
ततः उभयत्रापि द्वितीया 'कर्मणि द्वितीया' इति सूत्रेण ।
गोः यदि अपादानत्वेन विवक्षा तदा 'गोपालः गोः पयः दोग्धि' इति प्रयोगः सम्भवति ।

ii. **वामनः बलिं याचते वसुधाम् ।**  
याच्-धातोः अर्थः पर-स्वत्त्व-निवृत्ति-पूर्वक-स्व-स्वत्वोत्पत्ति-रूपं फलं, तद्-अनुकूल-व्यापारश् च ।
स्व-स्वत्वोत्पत्ति-रूप-फलाश्रयत्वात् वसुधायाः 'कर्तुरीप्सिततमं कर्म' इत्यनेनैव कर्मत्वम् ।
अतः वसुधायाः मुख्य-कर्मत्वम् ।
बलेः तु अवधित्वात् अपादानत्वम् ।
तद्-अपादानत्वस्य अविवक्षायां कर्मत्वम् अनेन विवक्ष्यते ।
अतः बलेः अप्रधान-कर्मत्वम् ।
ततः उभयत्रापि द्वितीया भवति 'कर्मणि द्वितीया' इति सूत्रेण ।
अपादानत्वम् एव यदि विवक्ष्यते तदा 'वामनः बलेः वसुधां याचते' इति प्रयोगः सम्भवति ।

iii. **पान्थः माणवकं पन्थानं पृच्छति ।**  
प्रच्छ्-धातोर् अर्थः जिज्ञासितव्य-अर्थ-ज्ञान-रूपं फलम्, तद्-अनुकूलः केन पथा गन्तव्यम् इति अभिलाषादि-रूप-व्यापारश् च ।
ज्ञान-रूप-फलाश्रयत्वात् (विषयता-सम्बन्धेन) पथः 'कर्तुरीप्सिततमं कर्म' इत्यनेनैव कर्मत्वम् ।
माणवकस्य तु अवधित्वात् अपादानत्वम् ।
तद्-अपादनत्वस्य अविवक्षायां कर्मत्वम् अनेन विवक्ष्यते ।
अतः माणवकस्य अप्रधान-कर्मत्वम् ।
ततः उभयत्रापि द्वितीया ।
अपादानत्वम् एव यदि विवक्ष्यते तदा 'माणवकात् पन्थानं पृच्छति' इति प्रयोगः सम्भवति ।

iv. **गुरुः बालं धर्मं ब्रूते ।**  
ब्रू-धातोः अर्थः ज्ञान-रूपं फलं, तद्-अनुकूलः शब्द-प्रयोग-रूपः व्यापारश् च ।
(विषयता-सम्बन्धेन) ज्ञान-रूप-फलाश्रयत्वात् धर्मस्य 'कर्तुरीप्सिततमं कर्म' इत्यनेनैव कर्मत्वम् ।
बालस्य तु कर्म-भूत-धर्मेण अभिप्रेयमाणत्वात् सम्प्रदानत्वम् ।
सम्प्रदानत्वस्य अविवक्षायां बालस्य अनेन कर्मत्वम् ।
ततः उभयत्रापि द्वितीया 'कर्मणि द्वितीया' इति सूत्रेण ।
बालस्य यदि सम्प्रदानत्वेन विवक्षा तदा 'गुरुः बालाय धर्मं ब्रूते' इति प्रयोगः सम्भवत्येव ।

v. **कृषीवलः अजां ग्रामं नयति ।**  
नी-धातोः अर्थः प्राप्ति-रूपं फलं, तद्-अनुकूल-योग्य-मार्ग-संयोजनादि-रूप-व्यापारश् च ।
प्राप्ति-रूप-फलाश्रयत्वात् अजायाः 'कर्तुरीप्सिततमं कर्म'


[[P24]]

***


इत्यनेनैव कर्मत्वम् ।
अजायाः आधारत्वात् ग्रामः अधिकरणम् ।
ग्रामस्य अधिकरणत्वाविवक्षायाम् अनेन कर्मत्वम् ।
ततः उभयत्रापि द्वितीया 'कर्मणि द्वितीया' इति सूत्रेण ।
यदि ग्रामस्य अधिकरणत्वं विवक्ष्यते तदा 'कृषीवलः ग्रामे अजां नयति' इति प्रयोगः सम्भवति ।

**इदम् अवधेयम् –**  
एते द्वि-कर्मक-धातवः –
दोग्धि ।
याचते ।
पचति ।
दण्डयति ।
रुणद्धि ।
पृच्छति ।
चिनोति ।
ब्रूते ।
शास्ति ।
जयति ।
मथ्नाति ।
मुष्णाति ।
नयति ।
हरति ।
कर्षति ।
वहति ।

एतद्-अर्थक-धातवः अपि द्वि-कर्मकाः एव ।
यथा – भिक्षते ।
भाषते ।
वक्ति इत्यादयः ।
एते धातवः अस्यां कारिकायां सङ्गृहीताः –  
> दुह्-याच्-पच्-दण्ड्-रुधि-प्रच्छि-चि-ब्रू-शास्-जि-मथ्-मुषाम् ।  
> कर्म-युक् स्याद् अकथितं तथा स्यान्-नी-हृ-कृष्-वहाम् ॥ इति ।

४. **छात्रः सप्ताहं वसति ।
सः गोदोहं तिष्ठति ।**

'अकर्मक-धातुभिर् योगे देशः कालो भावो गन्तव्यो ऽध्वा च कर्म-संज्ञक इति वाच्यम्' (वा) ।
अकर्मक-धातुभिः योगे कुरु-पाञ्चाल-आदि-देश-वाचकः, मास-संवत्सर-आदि-काल-वाचकः, क्रिया-वाचकः, क्रोश-आदि-मार्ग-परिमाण-वाचकश् च कर्म-संज्ञां प्राप्नोति ।

i. **छात्रः सप्ताहं वसति ।**  
वस्-धातुः अकर्मकः ।
तथापि तद्-योगे सप्ताहस्य कर्मत्वं भवति ।
ततो द्वितीया 'कर्मणि द्वितीया' इति सूत्रेण ।
सप्ताह-शब्दः काल-वाचकः ।

ii. **सः गोदोहं तिष्ठति ।**  
स्था-धातुः अकर्मकः ।
तथापि तद्-योगे गोदोहस्य कर्मत्वम् ।
ततो द्वितीया 'कर्मणि द्वितीया' इति सूत्रेण ।
गोदोह-शब्दः क्रिया-वाचकः ।
प्रकृत-वाक्ये तु गोदोहन-कालः विवक्षितः गोदोह-शब्देन ।
अतो गोदोहन-कालं तिष्ठति इत्यर्थः गोदोहं तिष्ठति इत्यस्य ।

इदम् अत्र ज्ञेयम् – सप्ताहो ऽपि काल-वाचकः ।
गोदोहो ऽपि अन्ते काल-वाचकः एव ।
अतः किमर्थम् उभयोः उपादानम् इति ?
अत्र काल-शब्देन अहो-रात्र-समूहस्य सप्ताहादेः एव ग्रहणम् ।
गोदोहस् तु न तथा ।

५. i. **बालः विद्यालयं गच्छति ।
पिता बालं विद्यालयं गमयति ।**  
ii. **छात्रः श्लोकार्थं बोधति ।
गुरुः छात्रं श्लोकार्थं बोधयति ।**


[[P25]]

***


iii. **शिशुः ओदनं भुङ्क्ते ।
माता शिशुम् ओदनं भोजयति ।**  
iv. **बालः गद्यं पठति ।
अध्यापकः बालं गद्यं पाठयति ।**  
v. **वृद्धः उपविशति ।
तरुणः वृद्धम् उपवेशयति ।**

**गति-बुद्धि-प्रत्यवसानार्थ-शब्द-कर्माकर्मकाणाम् अणि कर्ता स णौ – १.४.५२**  
गत्याद्यर्थानां शब्द-कर्मणाम् अकर्मकाणां च अणौ यः कर्ता स णौ कर्म स्यात् ।
गतिः = गमनम् ।
बुद्धिः = अवगमनम् ।
प्रत्यवसानं = भक्षणम् ।
शब्द-कर्म = यस्य धात्वर्थस्य शब्दः एव (श्लोकः, गद्यं, मन्त्रः इत्येवमादयः) कर्म ।
अकर्मकः = यस्य धात्वर्थस्य कर्म एव न सम्भवति स इति सूत्र-गत-पदानाम् अर्थः ।

**इदम् अत्र अवगन्तव्यम् –**  
धातु-गणे पठिताः धातवः णिच्-प्रत्यय-रहिताः शुद्ध-धातवः इति उच्यन्ते ।
यथा – गच्छति, पठति इत्यादौ प्रकृति-भूतो धातुः णिज्-रहितः ।
अतः अत्र 'गम्' इति 'पठ्' इति च शुद्धो धातुः इति उच्यते ।
शुद्ध-धातुः एव अण्यन्तः इत्यपि व्यवह्रियते ।
शुद्धेभ्यो धातुभ्यः प्रेरणार्थे णिच्-प्रत्ययो विधीयते ।
तदा ते धातवः ण्यन्ताः (णिच्-प्रत्ययान्ताः) भवन्ति ।
यथा – गमयति, पाठयति, भोजयति इत्यादौ प्रकृति-भूतो धातुः णिच्-सहितः ।
अतो ऽत्र 'गमि' इति, 'पाठि' इति, 'भोजि' इति, णिच्-प्रत्ययेन सहिताः इति कृत्वा ण्यन्ताः इति उच्यन्ते ।

अण्यन्तानां धातूनां कर्ता 'प्रयोज्य-कर्ता' इति उच्यते ।
ण्यन्तानां धातूनां कर्ता 'प्रयोजक-कर्ता' इति व्यवह्रियते ।
यथा – 'बालः विद्यालयं गच्छति' इत्यत्र बालः प्रयोज्य-कर्ता ।
'पिता बालं विद्यालयं गमयति' इत्यत्र पिता प्रयोजक-कर्ता ।

एवं च गत्यर्थकानाम्, अवगमनार्थकानां, भक्षणार्थकानां, शब्द-कर्मकाणाम्, अकर्मकाणां च प्रयोज्य-कर्ता, प्रयोजक-कर्तुः क्रियां प्रति कर्म-संज्ञको भवति इति सूत्रस्य फलितो ऽर्थः ।

i. **बालः विद्यालयं गच्छति ।
पिता बालं विद्यालयं गमयति ।**  
अत्र प्रथम-वाक्ये अण्यन्तस्य (शुद्ध-धातोः) कर्ता बालः ।
अतः सः प्रयोज्य-कर्ता ।
द्वितीये वाक्ये ण्यन्तस्य (गमयति) कर्ता पिता ।
अतः प्रयोजक-कर्ता ।
गत्यर्थक-धातु-प्रयोगात् प्रयोजक-कर्तुः पितुः गमन-प्रेरण-क्रियां प्रति प्रयोज्य-कर्ता बालः कर्म भवति प्रकृत-सूत्रेण ।
विद्यालयस्य तु 'कर्तुरीप्सिततमम् ...' इति सूत्रेणैव कर्म-संज्ञा ।
उभयत्रापि 'कर्मणि द्वितीया' इति सूत्रेण द्वितीया ।

ii. **छात्रः श्लोकार्थं बोधति ।
गुरुः छात्रं श्लोकार्थं बोधयति ।**  
अत्र प्रथम-वाक्ये छात्रः प्रयोज्य-कर्ता ।
द्वितीय-वाक्ये गुरुः प्रयोजक-कर्ता ।


[[P26]]

***


बुद्ध्यर्थक-धातोः (अवगमनार्थक-धातोः) प्रयोगात् प्रयोजक-कर्तुः गुरोः प्रेरण-क्रियां प्रति प्रयोज्य-कर्ता छात्रः कर्म भवति प्रकृत-सूत्रेण ।
श्लोकार्थस्य तु 'कर्तुरीप्सिततमं...' इति सूत्रेणैव कर्म-संज्ञा ।
उभयत्रापि ततो द्वितीया 'कर्मणि द्वितीया' इति सूत्रेण ।

iii. **शिशुः ओदनं भुङ्क्ते ।
माता शिशुम् ओदनं भोजयति ।**  
अत्र प्रथम-वाक्ये शिशुः प्रयोज्य-कर्ता ।
द्वितीय-वाक्ये माता प्रयोजक-कर्त्री ।
भक्षणार्थक-धातोः प्रयोगात् प्रयोजक-कर्त्र्याः भोजन-प्रेरण-क्रियां प्रति प्रयोज्य-कर्ता शिशुः कर्म भवति प्रकृत-सूत्रेण ।
ओदनस्य तु 'कर्तुरीप्सिततमं कर्म' इति सूत्रेणैव कर्म-संज्ञा ।
उभयत्रापि ततो द्वितीया 'कर्मणि द्वितीया' इति सूत्रेण ।

iv. **बालः गद्यं पठति ।
अध्यापकः बालं गद्यं पाठयति ।**  
अत्र प्रथम-वाक्ये बालः प्रयोज्य-कर्ता ।
द्वितीय-वाक्ये प्रयोजक-कर्ता अध्यापकः ।
शब्द-कर्मक-धातोः (शब्द-कर्मको नाम कः ?
– श्लोकः, गद्यं, मन्त्रः इत्येवमादयः शब्दात्मकाः ।
श्लोकादिषु शब्द-समूहो ननु भवति ?
श्लोकादयः यदि धातोः कर्म भवन्ति तर्हि सः धातुः शब्द-कर्मकः इत्य् उच्यते ।) प्रयोगात् प्रयोजक-कर्तुः अध्यापकस्य प्रेरण-क्रियां प्रति प्रयोज्य-कर्ता बालः कर्म भवति प्रकृत-सूत्रेण ।
गद्यस्य तु 'कर्तुरीप्सिततमं कर्म' इति सूत्रेणैव कर्म-संज्ञा भवति ।
उभयत्रापि ततो द्वितीया 'कर्मणि द्वितीया' इति सूत्रेण ।

v. **वृद्धः उपविशति ।
तरुणः वृद्धम् उपवेशयति ।**  
अत्र प्रथम-वाक्ये वृद्धः प्रयोज्य-कर्ता ।
द्वितीये वाक्ये तरुणः प्रयोजक-कर्ता ।
अकर्मक-धातोः प्रयोगात् प्रयोजक-कर्तुः तरुणस्य प्रेरण-क्रियां प्रति प्रयोज्य-कर्ता वृद्धः कर्म भवति प्रकृत-सूत्रेण ।
ततो द्वितीया 'कर्मणि द्वितीया' इति सूत्रेण ।

६. i. **विद्यार्थी किमपि जल्पति / विलपति / आभाषते ।**  
**गुरुः विद्यार्थिनं किमपि जल्पयति / विलापयति / आभाषयति ।**  
ii. **शिशुः शुकं पश्यति ।
पिता शिशुं शुकं दर्शयति ।**

'जल्पति-प्रभृतीनाम् उपसङ्ख्यानम्' (वा), 'दृशेश् च' (वा) जल्पति, विलपति, आभाषते, पश्यति इत्येतेषां प्रयोज्य-कर्ता, प्रयोजक-कर्तुः क्रियां प्रति कर्म भवति इत्यर्थः ।


[[P27]]

***


i. **विद्यार्थी किमपि जल्पति / विलपति / आभाषते ।**  
**गुरुः विद्यार्थिनं किमपि जल्पयति / विलापयति / आभाषयति ।**  
अत्र प्रथम-वाक्ये प्रयोज्य-कर्ता विद्यार्थी ।
द्वितीय-वाक्ये प्रयोजक-कर्ता गुरुः ।
जल्पत्यादीनां प्रयोगात् प्रयोजक-कर्तुः गुरोः प्रेरण-क्रियां प्रति प्रयोजक-कर्ता विद्यार्थी कर्म भवति 'जल्पति-प्रभृति...' इति वार्तिकेन ।
किम् इत्यस्य तु 'कर्तुरीप्सिततमं कर्म' इत्यनेनैव कर्मत्वम् ।
ततः उभयत्रापि द्वितीया 'कर्मणि द्वितीया' इति सूत्रेण ।

ii. **शिशुः शुकं पश्यति ।
पिता शिशुं शुकं दर्शयति ।**  
अत्र प्रथम-वाक्ये शिशुः प्रयोज्य-कर्ता ।
द्वितीय-वाक्ये पिता प्रयोजक-कर्ता ।
दृश्-धातोः प्रयोगात् प्रयोजक-कर्तुः पितुः प्रेरण-क्रियां प्रति, प्रयोज्य-कर्ता शिशुः कर्म भवति 'दृशेश् च' इति वार्तिकेन ।
शुकस्य तु 'कर्तुरीप्सिततमं कर्म' इत्यनेनैव कर्मत्वम् ।
ततः उभयत्रापि द्वितीया 'कर्मणि द्वितीया' इति सूत्रेण ।

७. i. **भृत्यः भारं वहति/नयति ।
स्वामी भृत्येन भारं वाहयति/नाययति ।**  
ii. **बालः अन्नं खादति/अत्ति/भक्षयति ।
माता बालेन अन्नं खादयति/आदयति/भक्षयति ।**  
iii. **बालः शब्दायते ।
माता बालेन शब्दापयति ।**

**नी-वोह्योर् न (वा) आदि-खाद्योर् न (वा) भक्षेर् अहिंसार्थस्य न (वा) शब्दायतेर् न (वा)** नियन्तृ-कर्तृक-वह्-धातुं, हिंसार्थक-भक्ष्-धातुं च वर्जयित्वा – नयति, वहति, अत्ति, खादति, भक्षयति इत्येतेषां प्रयोज्य-कर्ता, प्रयोजक-कर्तुः क्रियां प्रति कर्म न भवति इति वार्तिकानाम् अर्थः ।
नयति, वहति इत्यनयोः गत्यर्थकत्वात्, अत्ति, खादति, भक्षयति इत्येतेषां भक्षणार्थकत्वात् शब्दायते इत्यस्य अकर्मकत्वात् प्रयोज्य-कर्तुः 'गति-बुद्धि...' इति सूत्रेण प्राप्तं कर्मत्वम् एतैः वार्तिकैः निषिद्ध्यते ।

i. **भृत्यः भारं वहति / नयति ।
स्वामी भृत्येन भारं वाहयति / नाययति ।**  
अत्र प्रथम-वाक्ये भृत्यः प्रयोज्य-कर्ता ।
द्वितीय-वाक्ये स्वामी प्रयोजक-कर्ता ।
वह्-धातोः नी-धातोः च प्रयोगात् प्रयोजक-कर्तुः स्वामिनः प्रेरण-क्रियां प्रति प्रयोज्य-कर्ता भृत्यः कर्म न भवति 'नी-वोह्योर् न' इति वार्तिकेन ।
कर्मत्वाभावाद् एव प्रयोज्य-कर्तुः द्वितीयापि न ।
किन्तु प्रयोज्य-कर्तुः कर्तृत्वस्य सद्भावात् 'कर्तृ-करणयोस् तृतीया – २.३.१८' इति सूत्रेण तृतीयैव ।


[[P28]]

***


ii. **बालः अन्नं खादति/अत्ति/भक्षयति ।
माता बालेन अन्नं खादयति/आदयति/भक्षयति ।**  
iii. **बालः शब्दायते ।
माता बालेन शब्दापयति ।**  
अत्र उभयत्रापि बालः प्रयोज्य-कर्ता ।
माता प्रयोजक-कर्त्री ।
आदि-खाद्योर् न (वा) भक्षेर् अहिंसार्थस्य न (वा) इति वार्तिकाभ्यां प्रयोज्य-कर्तुः बालस्य कर्मत्व-निषेधः ।
अतो न द्वितीया ।
प्रयोज्य-कर्तुः कर्तृत्वस्य सद्भावात् 'कर्तृ-करणयोस् तृतीया' इति तृतीया एव ।

८. i. **कर्म-करः कटं करोति ।
स्वामी कर्म-करेण कटं कारयति/स्वामी कर्म-करं कटं कारयति ।**  
ii. **देवदत्तः जलं हरति ।
पिता देवदत्तेन जलं हारयति/पिता देवदत्तं जलं हारयति ।**

**हृ-क्रोर् अन्यतरस्याम् – १.४.५३** हृ-क्रोर् णौ यः कर्ता स णौ वा कर्म स्यात् ।
हरति, करोति इत्यनयोः प्रयोज्य-कर्ता, प्रयोजक-कर्तुः क्रियां प्रति विकल्पेन कर्म भवति ।

i. **कर्म-करः कटं करोति ।
स्वामी कर्म-करेण कटं कारयति/स्वामी कर्म-करं कटं कारयति ।**  
अत्र प्रथम-वाक्ये प्रयोज्य-कर्ता कर्म-करः ।
द्वितीय-वाक्ये प्रयोजक-कर्ता स्वामी ।
कृ-धातोः प्रयोगात् प्रयोजक-कर्तुः स्वामिनः प्रेरण-क्रियां प्रति, प्रयोज्य-कर्तुः कर्म-करस्य कर्मत्वाभावे द्वितीया न भवति ।
अपि तु तस्मिन् कर्तृत्वस्य सद्भावात् 'कर्तृ-करणयोस् तृतीया – २.३.१८' इति तृतीया एव ।
तृतीय-वाक्ये ऽपि प्रयोजक-कर्ता स्वामी एव ।
कृ-धातोः प्रयोगात् प्रयोजक-कर्तुः स्वामिनः प्रेरण-क्रियां प्रति प्रयोज्य-कर्ता कर्म भवति ।
कटस् तु 'कर्तुरीप्सिततमं कर्म' इत्यनेन एव कर्म-संज्ञां प्राप्नोति ।
ततः उभयत्रापि द्वितीया 'कर्मणि द्वितीया' इति सूत्रेण ।

ii. **देवदत्तः जलं हरति ।
पिता देवदत्तेन जलं हारयति/पिता देवदत्तं जलं हारयति ।**  
अत्र प्रथम-वाक्ये देवदत्तः प्रयोज्य-कर्ता ।
द्वितीय-वाक्ये पिता प्रयोजक-कर्ता ।
हृ-धातोः प्रयोगात् प्रयोजक-कर्तुः पितुः प्रेरण-क्रियां प्रति प्रयोज्य-कर्तुः देवदत्तस्य कर्मत्वाभावे द्वितीया न भवति, अपि तु तस्मिन् कर्तृत्वस्य सद्भावात् 'कर्तृ-करणयोस् तृतीया – २.३.१८' इति तृतीयैव ।
तृतीय-वाक्ये ऽपि प्रयोजक-कर्ता पिता एव ।
हृ-धातोः प्रयोगात् प्रयोजक-कर्तुः पितुः प्रेरण-क्रियां प्रति प्रयोज्य-कर्ता कर्म भवति ।
जलं तु 'कर्तुरीप्सिततमं


[[P29]]

***


कर्म' इत्यनेन एव कर्म-संज्ञां प्राप्नोति ।
ततः उभयत्रापि द्वितीया 'कर्मणि द्वितीया' इति सूत्रेण ।

९. **पाचकः ओदनं पचति ।
स्वामी पाचकेन ओदनं पाचयति ।**  
अत्र प्रथम-वाक्ये प्रयोज्य-कर्ता पाचकः ।
द्वितीय-वाक्ये प्रयोजक-कर्ता स्वामी ।
प्रयोजक-कर्तुः स्वामिनः प्रेरण-क्रियां प्रति प्रयोज्य-कर्तुः पाचकस्य कर्मत्वं नास्ति ।
अतः द्वितीयापि नास्ति ।
किन्तु प्रयोज्य-कर्तुरि पाचके कर्तृत्वस्य सद्भावात् 'कर्तृ-करणयोस् तृतीया' इति तृतीया एव ।

**इदम् अवधेयम् –**  
अस्मिन् पुस्तके 'गति-बुद्धि... – १.४.५२' इति सूत्रम् आरभ्य, 'हृ-क्रोर् अन्यतरस्याम् – १.४.५३' इति सूत्रान्तं ये धातवः परिगणय्य उक्ताः तेषां धातूनां प्रयोगे एव (तेषां धात्वर्थानाम्) प्रयोज्य-कर्ता कर्म-संज्ञां प्राप्नोति, नान्येषां धातूनां प्रयोगे (अन्येषां धात्वर्थानाम्) प्रयोज्य-कर्तुः कर्मत्वम् ।
'स्वामी पाचकेन ओदनं पाचयति' इत्यत्र प्रयुक्तः पच्-धातुः परिगणितेषु न अन्तर्भूतः ।
अतः प्रयोज्य-कर्तुः पाचकस्य कर्मत्वं नास्ति ।
अतो द्वितीया अपि नास्ति ।
किन्तु कर्तृत्वस्य सद्भावात् तृतीयैव ।
एवं 'कर्म-करः कूपं खनति ।', 'स्वामी कर्म-करेण कूपं खानयति' इत्यादावपि प्रयोज्य-कर्तुः कर्म-करस्य कर्मत्वं नास्ति ।
खन्-धातोर् अपि परिगणितेषु अनन्तर्भूतत्वात् ।

१०. **हरिः वैकुण्ठम् अधिशेते ।
अध्यापकः विद्यालयम् अधितिष्ठति ।
छात्रः छात्रावासम् अध्यास्ते ।**

**अधि-शीङ्-स्थासाम् कर्म – १.४.४६** अधि-पूर्वाणाम् एषाम् आधारः कर्म स्यात् ।
'अधि' इत्युपसर्ग-पूर्वकस्य शीङ्-धातोः, स्था-धातोः, आस्-धातोश् च आधारः कर्म-संज्ञां प्राप्नोति ।

i. **हरिः वैकुण्ठम् अधिशेते ।**  
अत्र 'अधि' इत्युपसर्ग-पूर्वकः शीङ्-धातुः प्रयुक्तः अधिशेते इति ।
शयन-अनुकूल-व्यापारः अधिशेते इत्यस्यार्थः ।
हरिः अत्र कर्ता ।
कर्तृ-द्वारा शयन-अनुकूल-व्यापारस्य आधारः वैकुण्ठः ।
अतो ऽधिकरण-संज्ञा प्राप्ता वैकुण्ठस्य ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतः वैकुण्ठ-शब्दात् द्वितीया 'कर्मणि द्वितीया – २.३.२' इति सूत्रेण ।

ii. **अध्यापकः विद्यालयम् अधितिष्ठति ।**  
अत्र 'अधि' इत्युपसर्ग-पूर्वकः स्था-धातुः प्रयुक्तः अधितिष्ठति इति ।


[[P30]]

***


स्थिति-अनुकूल-व्यापारः अधितिष्ठति इत्यस्यार्थः ।
अध्यापको ऽत्र कर्ता ।
कर्तृ-द्वारा स्थिति-अनुकूल-व्यापारस्य आधारः विद्यालयः ।
अतो ऽधिकरण-संज्ञा प्राप्ता विद्यालयस्य ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतो विद्यालय-शब्दात् द्वितीया 'कर्मणि द्वितीया – २.३.२' इति सूत्रेण ।

iii. **छात्रः छात्रावासम् अध्यास्ते ।**  
अत्र 'अधि' इत्युपसर्ग-पूर्वकः आस्-धातुः प्रयुक्तः अध्यास्ते इति ।
स्थिति-अनुकूल-व्यापारः अध्यास्ते इत्यस्यार्थः ।
छात्रो ऽत्र कर्ता ।
कर्तृ-द्वारा स्थिति-अनुकूल-व्यापारस्य आधारः छात्रावासः ।
अतः अधिकरण-संज्ञा प्राप्ता छात्रावासस्य ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतः छात्रावास-शब्दात् द्वितीया 'कर्मणि द्वितीया – २.३.२' इति सूत्रेण ।

११. **बालः सन्मार्गम् अभिनिविशते ।**

**अभिनिविशश् च – १.४.४७** 'अभि-नि' इत्येतत्-सङ्घातस्य विशतेः आधारः कर्म स्यात् ।

'अभि' इत्येकः उपसर्गः ।
'नि' इति अपरः उपसर्गः ।
'अभि-नि' इति उपसर्ग-द्वय-पूर्वकस्य (अभि + नि इत्येव विवक्षितं, न तु नि + अभि इति) विश्-धातोः आधारः कर्म-संज्ञां प्राप्नोति ।

**बालः सन्मार्गम् अभिनिविशते ।**  
अत्र 'अभि-नि' इत्युपसर्ग-द्वय-पूर्वकः विश्-धातुः प्रयुक्तः अभिनिविशते इति ।
आग्रह-अनुकूल-व्यापारः अभिनिविशते इत्यस्यार्थः ।
बालो ऽत्र कर्ता ।
कर्तृ-द्वारा आग्रह-अनुकूल-व्यापारस्य आधारः सन्मार्गः ।
अतः अधिकरण-संज्ञा प्राप्ता सन्मार्गस्य ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतः सन्मार्ग-शब्दात् द्वितीया 'कर्मणि द्वितीया – २.३.२' इति सूत्रेण ।
'पापे अभिनिवेशः', 'कल्याणे अभिनिवेशः' इत्यादि-प्रयोग-दर्शनात् क्वचित् द्वितीया न भवति ।
तत्रेदं कारणम् ।
'अभिनिविशश् च' इत्यत्र पूर्व-सूत्रात् 'अन्यतरस्याम्' इति अनुवृत्य व्यवस्थित-विभाषां च आश्रित्य क्वचिन् नेति व्यवस्था कृता व्याख्यान-कारैः ।

१२. **बहवो नगरम् अधिवसन्ति ।
बालो गृहम् आवसति ।**

**उपान्वध्याङ्वसः – १.४.४८** उपादि-पूर्वस्य वसतेः आधारः कर्म स्यात् ।


[[P31]]

***


उप-उपसर्ग-पूर्वकस्य, अनु-उपसर्ग-पूर्वकस्य, अधि-उपसर्ग-पूर्वकस्य आङ्-उपसर्ग-पूर्वकस्य च वस्-धातोः आधारः कर्म स्यात् ।

i. **बहवः नगरम् अधिवसन्ति ।**  
अत्र 'अधि'-उपसर्ग-पूर्वकस्य वस्-धातोः प्रयोगः कृतः ।
वास-अनुकूल-व्यापारः अधिवसति इत्यस्यार्थः ।
बहवः अत्र वाक्ये कर्तारः ।
कर्तृ-द्वारा वास-अनुकूल-व्यापारस्य आधारः नगरम् ।
अतो ऽत्र नगरस्य अधिकरण-संज्ञा प्राप्ता ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतः नगर-शब्दात् द्वितीया 'कर्मणि द्वितीया' इति सूत्रेण ।

ii. **बालः गृहम् आवसति ।**  
अत्र आङ्-उपसर्ग-पूर्वकः वस्-धातुः प्रयुक्तः ।
वास-अनुकूल-व्यापारः 'आवसति' इत्यस्य अर्थः ।
बालो ऽत्र कर्ता ।
कर्तृ-द्वारा वास-अनुकूल-व्यापारस्य आधारः गृहम् ।
अतो ऽत्र गृहस्य अधिकरण-संज्ञा प्राप्ता ।
ताम् अधिकरण-संज्ञां निषिद्ध्य प्रकृत-सूत्रेण कर्म-संज्ञा विधीयते ।
अतो गृह-शब्दात् द्वितीया 'कर्मणि द्वितीया' इति सूत्रेण ।
एवं 'बालः गृहम् अनुवसति', 'बालिका गृहम् उपवसति' इति प्रयोगो ऽपि ।
उपवसति इत्यस्य वासं करोति, उपवासं करोति इत्य् अर्थद्वयम् अस्ति ।
तत्र वासं करोति इत्यर्थक-धातोः योगे कर्म-संज्ञा भवति ।
उपवासं करोति इत्यर्थक-वस्-धातोः प्रयोगे तु कर्म-संज्ञा न ।
'अभुक्त्यर्थस्य न' (वा) इति वार्तिकम् अत्र प्रमाणम् ।
अतो 'वने उपवसति' इति प्रयोगः ।
अरण्ये उपवासं करोति इत्यर्थः ।

### (आ) उपपदद्वितीया

१३. **मासं मङ्गलोत्सवः ।
सप्ताहम् अधीते ।
मासं गुडधानाः ।
योजनं कुटिला नदी ।
योजनं पठति ।
योजनं पर्वतः ।**

**कालाध्वनोर् अत्यन्त-संयोगे – २.३.५** इह द्वितीया स्यात् ।

अध्वा = मार्गः ।
कालस्य अध्वनश् च गुणेन क्रियया द्रव्येण च निरन्तर-संयोगे गम्ये कालस्य अध्वनश् च द्वितीया भवति ।
एवं च गुण-क्रिया-द्रव्यैः कालस्य संयोगे त्रीणि उदाहरणानि, अध्वनः संयोगे त्रीणि उदाहरणानि सम्भवन्ति ।

**काल-अत्यन्त-संयोगे उदाहरणानि –**  
i. **मासं मङ्गलोत्सवः ।**  
माङ्गल्यं गुणः ।
माङ्गल्येन निरन्तर-संयोगः मासस्य ।
अतो मासात् द्वितीया प्रकृत-सूत्रेण ।
मासे एक-दिनम् अपि अनपहाय मङ्गलोत्सवः इत्यर्थः ।


[[P32]]

***


ii. **सप्ताहम् अधीते ।**  
अध्ययनं क्रिया ।
अध्ययन-क्रियया निरन्तर-संयोगः सप्ताहस्य ।
अतः सप्ताहात् प्रकृत-सूत्रेण द्वितीया ।
सप्ताहे एकम् अपि दिनम् अनपहाय पठति इत्यर्थः ।

iii. **मासं गुडधानाः ।**  
गुडश् च धानाश् च = गुडधानाः ।
धानाः = भृष्ट-यवाः ।
गुडधानाः द्रव्यम् ।
द्रव्य-भूतैः गुडधानैः निरन्तर-संयोगः मासस्य ।
अतो मासात् द्वितीया प्रकृत-सूत्रेण ।
मासे एकम् अपि दिनम् अनपहाय गुडधानाः सन्ति इत्यर्थः ।

**अध्वात्यन्त-संयोगे उदाहरणानि –**  
i. **योजनं कुटिला नदी ।**  
कौटिल्यं नाम गुणः ।
तेन निरन्तरं संयोगः योजनस्य ।
(सूत्रे अध्व-शब्देन अध्व-परिमाणं विवक्षितम्) अतो योजनात् द्वितीया प्रकृत-सूत्रेण ।
दीर्घा च नदी योजनम् अभिव्याप्य अविच्छिन्नतया वक्रा इत्यर्थः ।

ii. **योजनं पठति ।**  
पठनं क्रिया ।
पठन-क्रियया निरन्तर-संयोगः योजनम् ।
अतो योजनात् द्वितीया प्रकृत-सूत्रेण ।
कश्चित् गच्छन् योजनम् अभिव्याप्य निरन्तरं पठति इत्यर्थः ।

iii. **योजनं पर्वतः ।**  
पर्वतः द्रव्यम् ।
द्रव्य-भूतेन पर्वतेन निरन्तर-संयोगः योजनस्य ।
अतो योजनात् द्वितीया प्रकृत-सूत्रेण ।
योजनम् अभिव्याप्य अविच्छिन्नतया पर्वतो राजते इत्यर्थः ।

१४. **अन्तरा त्वां मां हरिः ।
अन्तरेण हरिं न सुखम् ।**

**अन्तरान्तरेण युक्ते – २.३.४** आभ्यां योगे द्वितीया स्यात् ।
'अन्तरा' इत्याकारान्तम् अव्ययम् ।
(अन्तरा = मध्ये) 'अन्तरेण' इत्यपि अव्ययम् ।
(अन्तरेण = वर्जयित्वा) अनयोः अव्यययोः योगे द्वितीया भवति इति सूत्रस्य फलितार्थः ।

i. **अन्तरा त्वां मां हरिः ।**  
अन्तरा इत्यस्य योगः 'त्वाम्' इति 'माम्' इति च पद-वाच्यस्य ।
अतः त्वां माम् इत्यत्र द्वितीया श्रूयते ।
सा च द्वितीया प्रकृत-सूत्रेण ।
'तव च मम च मध्ये हरिः' इत्यर्थः ।


[[P33]]

***


ii. **अन्तरेण हरिं न सुखम् ।**  
अन्तरेण इत्यस्य योगः हरेः ।
अतो हरि-शब्दात् द्वितीया प्रकृत-सूत्रेण ।
'हरिं विना सुखं नास्ति' इत्यर्थः ।

१५. **मार्गम् उभयतः वृक्षाः सन्ति ।
सर्वतः अध्यापकं शिष्याः सन्ति ।
धिक् अनृत-वादिनम् ।
उपर्युपरि भूमिं विमानानि डयन्ते ।
अधोऽधो भूमिं जलं भवति ।**

**उभ-सर्वतसोः कार्या धिगुपर्यादिषु त्रिषु ।**  
**द्वितीयाम््रेडितान्तेषु ततो ऽन्यत्रापि दृश्यते ॥ (वा)**

उभयतः, सर्वतः, धिक्, उपर्युपरि, अध्यधि, अधोऽधः इत्येतैः योगे द्वितीया स्याद् इति वार्तिकस्य मथितो ऽर्थः ।

i. **मार्गम् उभयतः वृक्षाः ।**  
उभयतः इत्यनेन योगः 'मार्गस्य' ।
अतो मार्गात् द्वितीया प्रकृत-वार्तिकेन ।
मार्गस्य पार्श्व-द्वये ऽपि वृक्षाः इत्यर्थः ।

ii. **सर्वतः अध्यापकं शिष्याः सन्ति ।**  
सर्वतः इत्यनेन योगः अध्यापकस्य ।
अतः अध्यापकात् द्वितीया प्रकृत-वार्तिकेन ।
अध्यापकस्य सर्वेषु पार्श्वेषु शिष्याः स्थिताः इत्यर्थः ।

iii. **धिक् अनृत-वादिनम् ।**  
धिग् इत्यनेन योगः अनृत-वादिनः ।
अतो अनृत-वादिनो द्वितीया प्रकृत-वार्तिकेन ।
अनृत-वादी निन्द्यः इत्यर्थः ।
'धिक् मूर्ख !'
इत्यत्र तु 'निषिद्धाचरणम्' इति अध्याहार्यम् ।
तदा 'मूर्ख ! धिक् निषिद्धाचरणम्' इति वाक्यं सम्पद्यते ।
धिग् इत्यनेन योगः निषिद्धाचरणस्य, न तु मूर्खस्य ।
अतो निषिद्धाचरणात् द्वितीया ।
'हे मूर्ख ! निषिद्धाचरणं निन्द्यम्' इत्यर्थः ।

iv. **उपर्युपरि भूमिं विमानानि डयन्ते ।**  
उपर्युपरि इत्यनेन योगः भूमेः ।
अतो भूमेः द्वितीया प्रकृत-वार्तिकेन ।
(उपर्युपरि = समीप-ऊर्ध्व-भाग-वृत्ति) भूमेः समीपे उपरि विमानानि डयन्ते इत्यर्थः ।

v. **अधोऽधो भूमिं जलं भवति ।**  
अधोऽधो इत्यनेन योगः भूमेः ।
अतो भूमेः द्वितीया प्रकृत-वार्तिकेन ।[^34_1]

[^34_1]: सप्तदशे पृष्ठे स्थितां टिप्पणीं पश्यन्तु ।

[[P34]]

***


(अधोऽध = समीप-अधस्तन-भाग-वृत्ति) भूमेः समीपे अधो जलं भवति इत्यर्थः ।

१६. **गृहम् अभितः तृणानि सन्ति ।
विद्यालयं परितः छात्राः क्रीडन्ति ।
बुभुक्षितं न प्रतिभाति किञ्चित् ।**

**अभितः-परितः-समया-निकषा-हा-प्रति-योगे ऽपि (वा)** अभितः, परितः, समया, निकषा, हा, प्रति इत्येतैः योगे द्वितीया स्याद् इति वार्तिकार्थः ।
'ततो ऽन्यत्रापि दृश्यते' इत्यस्यैव विवरणम् अनेन वार्तिकेन कृतम् ।

i. **गृहम् अभितः तृणानि सन्ति ।**  
अभित इत्यनेन योगो गृहस्य ।
अतो गृहात् द्वितीया प्रकृत-वार्तिकेन ।

ii. **विद्यालयं परितः छात्राः क्रीडन्ति ।**  
परितः इत्यनेन योगो विद्यालयस्य ।
अतो विद्यालयात् द्वितीया ।
विद्यालयस्य सर्वेषु पार्श्वेषु छात्राः क्रीडन्ति इत्यर्थः ।

iii. **बुभुक्षितं न प्रति भाति किञ्चित् ।**  
प्रति इत्यनेन योगः बुभुक्षितस्य ।
अतो बुभुक्षितात् द्वितीया ।
बुभुक्षितस्य किञ्चिद् अपि न स्फुरति इत्यर्थः ।

iv. **ग्रामं समया ।
निकषा लङ्काम् ।
हा कृष्ण-भक्तम् ।**  
इत्यपि अस्यैव वार्तिकस्य उदाहरणानि ।
ग्रामस्य समीपे, लङ्कायाः समीपे इति आद्ययोः द्वयोः वाक्ययोः अर्थः ।
कृष्ण-भक्तः शोच्यः इति तृतीयस्य वाक्यस्य अर्थः ।

#### कर्मप्रवचनीयः

कर्म-प्रवचनीयो नाम काचन संज्ञा ।
अनु, उप, प्रति, परि, अभि, अधि, सु, अति, अपि, अप, आङ् इत्येतेषां प्रादीनां विशेषार्थे कर्म-प्रवचनीय-संज्ञा विहिता ।

एतेषु (वर्जनार्थे) अप, परि, (प्रतिनिधि-प्रतिदानार्थे) प्रति, (मर्यादाभिविध्यर्थे) आङ् इत्येतैः योगे पञ्चमी भवति ।
यथा – आ मुक्तेः संसारः ।

(ईश्वरार्थे) अधि (अधिकार्थे) 'उप' इत्येताभ्यां योगे सप्तमी भवति ।
यथा – अधि भुवि रामः ।

अनु, अभि, सु, अति, अपि (लक्षण-आद्यर्थे) प्रति, परि (हीनार्थे) उप इत्येतैः योगे द्वितीया भवति ।


[[P35]]

***

### (इ) कर्मप्रवचनीयद्वितीया


१७. **वृक्षं प्रति विद्योतते विद्युत् ।**

**लक्षणेत्थं-भूताख्यान-भाग-वीप्सासु प्रति-पर्यनवः – १.४.९०** एषु अर्थेषु विषय-भूतेषु प्रत्यादयः उक्त-संज्ञाः स्युः ।
लक्षणं = ज्ञापकम् ।
इत्थं-भूताख्यानम् = कश्चित्-प्रकारं प्राप्तस्य उपपादकम् ।
भागः = स्वीकार्यो ऽंशः ।
वीप्सा = कात्स्न्येन सम्बन्धुम् इच्छा ।
एषु अर्थेषु प्रति, परि, अनु इत्येते त्रयः कर्म-प्रवचनीय-संज्ञां प्राप्नुवन्ति इति सूत्रस्य फलितो ऽर्थः ।

**वृक्षं प्रति विद्योतते विद्युत् ।**  
'प्रति' इत्येषः लक्षणार्थ-द्योतकः ।
अतः कर्म-प्रवचनीय-संज्ञा प्रकृत-सूत्रेण ।
प्रति इत्यनेन योगः वृक्षस्य ।
अतो वृक्ष-शब्दात् द्वितीया 'कर्म-प्रवचनीय-युक्ते द्वितीया – २.३.८' इति सूत्रेण ।
'वृक्षेण लक्ष्यमाणा विद्युत् विद्योतते' इत्यर्थः सम्पन्नो भवति वाक्यस्य ।
प्रकाशितेन वृक्षेण विद्युज्-ज्ञानात् अत्र वृक्षः लक्षणम् इति ज्ञेयम् ।
तत् 'प्रति' इत्येषः द्योतयति ।

इदं ज्ञेयम् – कर्म-प्रवचनीय-सम्बद्धानि बहूनि उदाहरणानि सन्ति ।
तेषां प्रयोगाणां वैरल्यात् तानि अत्र न विवृतानि ।
सिद्धान्त-कौमुदीतः तानि ज्ञातव्यानि ।

*****


[[P36]]

***

##  ०५. तृतीयाविभक्तिः


कारक-तृतीया उपपद-तृतीया इति तृतीया द्विविधा ।
कर्तृ-कारके करण-कारके च तृतीया-विधानात् कर्तृ-तृतीया करण-तृतीया चेति कारक-तृतीया द्विविधा ।
एवं च कर्तृ-कारक-तृतीया, करण-कारक-तृतीया, उपपद-तृतीया चेति तृतीया अपि त्रिविधा भवति ।

यः कर्ता, यच् च करणं, तस्मात् कर्तृ-वाचकात् करण-वाचकात् च तृतीया भवति ।
अनुक्ते कर्तरि करणे च तृतीया-विधायकं सूत्रम् एकम् एव – 'कर्तृ-करणयोस् तृतीया – २.३.१८' (अनभिहिते कर्तरि करणे च तृतीया स्यात्) इति ।
उपपद-तृतीया-विधायक-सूत्राणि बहूनि सन्ति ।

### (अ) कारकतृतीया

#### I. कर्तरि

१. **अध्यापकेन विद्यालयः गम्यते ।**

**स्वतन्त्रः कर्ता – १.४.५४** क्रियायां स्वातन्त्र्येण विवक्षितो ऽर्थः कर्ता स्यात् स्वातन्त्र्यं नाम क्रियाश्रयत्वम् ।
एवं च क्रियाश्रयः कर्ता इति फलितो ऽर्थः ।

अध्यापकेन विद्यालयः गम्यते ।
अत्र गम्-धातोर् अर्थः संयोग-रूपं फलं, तद्-अनुकूल-क्रिया च ।
गमन-क्रियाश्रयः अध्यापकः ।
अतः अध्यापकः कर्ता ।
गम्यते इत्यत्र 'ते' इति प्रत्ययस्य अर्थः कर्म, न तु कर्ता ।
अतः 'ते' इति प्रत्ययेन कर्ता न उक्तः (अनभिहितः इत्यर्थः) ।
तस्मात् कर्तृ-वाचकान् अध्यापक-शब्दात् 'कर्तृ-करणयोस् तृतीया – २.३.१८' इति सूत्रेण तृतीया भवति ।

इदम् अवधेयम् – कर्मणि-प्रयोगेषु (कर्म-वाच्येषु) भावे-प्रयोगेषु (भाव-वाच्येषु) च कर्तृ-पदं तृतीयान्तम् एव भवति ।  
यथा – सूदेन तण्डुलः पच्यते ।
पुष्पेण विकस्यते ।

'पच्यते' इत्यत्र 'ते' इत्यस्य अर्थः कर्म, न तु कर्ता ।
'विकस्यते' इत्यत्र 'ते' इत्यस्य अर्थः भावः, न तु कर्ता ।
एवं च उभयत्रापि कर्ता न उक्तः (अनभिहितः) ।
कर्तुः अनभिहितत्वात् उभयत्रापि 'कर्तृ-करणयोः तृतीया' इति तृतीया एव भवति ।


[[P37]]

***

#### II. करणे


२. **रामः बाणेन रावणं हन्ति ।**

**साधकतमं करणम् – १.४.४२** क्रिया-सिद्धौ प्रकृष्टोपकारकं कारकं करण-संज्ञं स्यात् ।

रामः बाणेन रावणं हन्ति ।
अत्र हन्-धातोर् अर्थः – प्राण-वियोग-रूपं फलं, तद्-अनुकूल-व्यापारश् च ।
अत्र रामः कर्ता ।
प्राण-वियोग-रूप-फलाश्रयत्वात् रावणः कर्म ।
प्राण-वियोग-रूपं फलं बाण-प्रवेश-समनन्तरम् एव भवति इति बाणः करणम् ।
तस्मात् करण-वाचकात् 'कर्तृ-करणयोः तृतीया' इति तृतीया भवति ।
(षष्ठं (६) पृष्ठम् अपि पश्यन्तु ।)

३. **अक्षैः दीव्यति ।
(अक्षान् दीव्यति)**

**दिवः कर्म च – १.४.४३** दिवः साधकतमं कारकं कर्म-संज्ञं स्यात्, चात् करण-संज्ञम् ।

अक्षैर् दीव्यति ।
अक्षाणां करण-संज्ञायां 'कर्तृ-करणयोस् तृतीया' इति तृतीया भवति ।
अक्षाणां कर्म-संज्ञायां तु 'कर्मणि द्वितीया' इति द्वितीया भवति ।

### (आ) उपपदतृतीया

४. **बालः मित्रेण सह आगच्छति ।**

**सह-युक्ते ऽप्रधाने – २.३.१९** सहार्थेन युक्ते ऽप्रधाने तृतीया स्यात् ।
सहार्थेन इति कथनात् साकं, सार्धं, समम् इति पर्यायाणां योगे अपि तृतीया स्यात् ।

बालः मित्रेण सह आगच्छति ।
अत्र सहेन युक्तं मित्रम् ।
ततः तृतीया भवति ।
अस्मिन् वाक्ये बालः अपि कर्ता, मित्रम् अपि ।
यतः आगमन-क्रियायाः आश्रयौ उभौ अपि ।
किन्तु बालः प्रधानं, मित्रम् अप्रधानम् ।
मित्रस्य अप्राधान्यम् इत्थं निरूपणीयम् – कः आगच्छति ?
बालः आगच्छति ।
केन सह आगच्छति ?
मित्रेण सह आगच्छति ।
अत्र मित्रस्यापि आगमनम् अभवत् इति प्रतीयते, न तु शब्द-मर्यादया उच्यते ।
एवं च बालस्य आगमनं शब्द-मर्यादया (आगच्छति इति पदेन) उच्यते, मित्रस्य आगमनं ततः प्रतीयते ।
एतावन्-मात्रेण मित्रस्य अप्राधान्यम् ।

इदं ज्ञेयम् – सहादि-शब्देन विना तद्-अर्थावगमे ऽपि तृतीया स्यात् ।  
अध्यापकः शिष्येण आगच्छति ।
अध्यापकः शिष्येण सह आगच्छति इत्यर्थः ।
'वृद्धो यूना तत्-लक्षणश् चेद् एव विशेषः' इति सूत्र-निर्देशः अत्र प्रमाणम् ।
'वृद्धो यूना सह' इति वक्तव्ये केवलं 'वृद्धो यूना' इति प्रयोगः पाणिनिना एव कृतः ।


[[P38]]

***


५. **विद्यया ज्ञानं वर्धते ।
अध्ययनेन वसति ।**

**हेतौ – २.३.२३** हेत्वर्थे तृतीया स्यात् ।
हेतुर् नाम = कारणम् ।

i. **विद्यया ज्ञानं वर्धते ।**  
अत्र ज्ञानस्य हेतुः विद्या ।
अतः हेतु-भूतायाः विद्यायाः तृतीया प्रकृत-सूत्रेण ।

ii. **अध्ययनेन वसति ।**  
अध्ययनं वास-साध्यम् ।
वासस्य अनन्तरं हि अध्ययन-रूपं फलं सिध्यति ।
'अन्यत्र कारणम् आदौ, कार्यम् अनन्तरम् इति क्रमः ।
अत्र कथं वास-अनन्तरं सम्पत्स्यमानम् अध्ययनं कारणं भवति' इति शङ्का उदेति ।
समाधानम् इत्थं वक्तव्यम् – प्रवृत्तिं प्रति इष्ट-साधनता-ज्ञानं कारणम् ।
अध्ययनं करणीयम् इति ज्ञानं यदि न स्यात् वासम् अपि न कुर्यात् ।
अतः अध्ययनस्य स्व-ज्ञान-द्वारा वासं प्रति कारणत्वम् ।
अतो हेतु-भूतात् अध्ययनात् तृतीया अनेन सूत्रेण ।

६. **अक्ष्णा काणः ।
पादेन खञ्जः ।**

**येनाङ्ग-विकारः – २.३.२०** येनाङ्गेन विकृतेन अङ्गिनो विकारो लक्ष्यते ततः तृतीया स्यात् ।
अङ्गिनो विकृतिः, विकृतेन अङ्गेन यदा लक्षिता भवति तदा विकृतात् अङ्गात् तृतीया भवति इत्यर्थः ।

i. **अक्ष्णा काणः ।**  
अत्र विकृतम् अङ्गम् अक्षि ।
तादृशेन अक्ष्णा अङ्गिनो देवदत्तस्य काणत्वं (आन्ध्यम्) लक्ष्यते ।
अतो विकृताङ्गात् अक्ष्णः तृतीया भवति प्रकृत-सूत्रेण ।

ii. **पादेन खञ्जः ।**  
अत्र विकृतम् अङ्गं पादः ।
तादृशेन पादेन अङ्गिनो यज्ञदत्तस्य खञ्जत्वं (कुण्ठित-पाद-शक्तिः) लक्ष्यते ।
अतो विकृताङ्गात् पादात् तृतीया भवति प्रकृत-सूत्रेण ।

७. **देवेन विना तृणम् अपि न चलति ।
[/ देवाद् विना तृणम् अपि न चलति ।
/ देवं विना तृणम् अपि न चलति ।]**

**पृथग्-विना-नानाभिस् तृतीयान्यतरस्याम् – २.३.३२** एभिर् योगे तृतीया स्यात्, पञ्चमी-द्वितीये च ।
पृथक्, विना, नाना, इत्येतैः योगे तृतीया भवति, पञ्चमी द्वितीया च ।

अत्र 'विना' इत्यनेन योगो देवस्य ।
अतो देवात् तृतीया भवति प्रकृत-सूत्रेण ।
तृतीयाभाव-पक्षे 'देवाद् विना तृणम् अपि न [[चन्ननि|चलति]]' इति पञ्चमी, तस्याः अपि अभाव-पक्षे 'देवं विना तृणम् अपि न चलति' इति द्वितीया अपि भवति ।


[[P39]]

***


८. **प्रकृत्या चारुः ।
प्रायेण याज्ञिकः ।
गोत्रेण गार्ग्यः ।
द्वि-द्रोणेन धान्यं क्रीणाति ।
सुखेन याति ।
दुःखेन याति ।
नाम्ना सुतीक्ष्णः ।
नाम्ना चन्द्रकला ।...**

**प्रकृत्यादिभ्यः उपसंख्यानम् (वा)** ।
प्रकृत्यादिः कश्चन गणः, यस्मिन् गणे प्रथमः शब्दः प्रकृति-शब्दः ।
प्रकृत्यादि-शब्देभ्यः तृतीया-विभक्तिः भवति ।
एषा तृतीया सर्व-विभक्त्यपवादः ।
प्रकृत्या चारुः = स्वभावेनैव अभिरूपः ।
प्रायेण याज्ञिकः = बहु-आचार-ज्ञाप्य-याज्ञिकत्ववान् ।
प्रायः = बहुः ।
गोत्रेण गार्ग्यः = गोत्रम् अस्य गार्ग्यः ।
सुखेन याति = सुख-जनकं यानं करोति ।
दुःखेन याति = दुःख-जनकं यानं करोति ।
नाम्ना सुतीक्ष्णः = नाम-ज्ञाप्य-सुतीक्ष्णत्ववान् ।
नाम्ना चन्द्रकला = नाम-भूत-चन्द्रकलाभिन्ना ।

९. **अलं विस्तरेण ।**

'गम्यमानापि क्रिया कारक-विभक्तौ प्रयोजिका' यत्र क्रिया-बोधकं पदं न श्रूयते, अपि तु योग्यतया अध्याह्रियते, तत्र अध्याहृत-पद-बोध्य-क्रिया अपि कारक-विभक्तेः प्रवृत्तौ निमित्तं भवति इत्यर्थः ।
'अलं विस्तरेण' इत्यत्र बोध्यम् इति अध्याहरणीयम् ।
अलम् इति निषेधात्मकम् अव्ययम् ।
विस्तरेण बोध्यं किमपि नास्ति इत्यर्थः ।
अत्र बोधन-क्रियां प्रति विस्तरः करणम् ।
अतः करणे तृतीया ।
(यद्यपि 'अलं श्रमेण, अलं गमनेन, अलं भोजनेन' इत्यादौ तृतीयायाः प्रवृत्तौ अलम् इति न निमित्तं, तथापि एतादृशेषु वाक्येषु निषेधार्थकस्य 'अलं'-शब्दस्य प्रयोगे तृतीया भवतीति स्मरणं सुकरम् ।)

१०. **अह्ना अनुवाको ऽधीतः ।
योजनेन श्लोको ऽधीतः ।**

**अपवर्गे तृतीया – २.३.६** अपवर्गः फल-प्राप्तिः ।
तस्यां द्योत्यायां काल-अध्वनोः अत्यन्त-संयोगे तृतीया स्यात् ।

i. **अह्ना अनुवाको ऽधीतः ।**
अत्र अहन् इति शब्दः काल-वाचकः ।
ततः तृतीया भवति ।

ii. **योजनेन श्लोको ऽधीतः ।**
अत्र योजन-शब्दः अध्व-परिमाण-वाची ।
ततः तृतीया भवति ।

अयम् अत्र विशेषः – अहनि निरन्तरम् अनुवाकः अधीतः कण्ठ-गतश् च अभवद् इति प्रथम-वाक्यस्य अर्थः ।
योजनं यावत् श्लोको ऽधीतः कण्ठ-गतश् च अभवद् इति द्वितीय-वाक्यास्य अर्थः ।
अत एव सूत्रे अपवर्गे (फल-प्राप्तौ) इत्य् उक्तम् ।
प्रत्युदाहरणं – मासम् अधीतः, न आयातः इति ।

*****


[[P40]]

***

##  ०६. चतुर्थीविभक्तिः


कारक-चतुर्थी उपपद-चतुर्थी चेति चतुर्थी द्विविधा ।
यत् सम्प्रदानं भवति, तस्मात् सम्प्रदानात् चतुर्थी भवति ।
अनुक्ते सम्प्रदाने चतुर्थी-विधायकं सूत्रम् एकम् एव 'चतुर्थी सम्प्रदाने' – २.३.१३ इति ।
सम्प्रदान-संज्ञा-विधायकानि सूत्राणि तु बहूनि सन्ति ।
उपपद-चतुर्थी-विधायक-सूत्राणि अपि अनेकानि सन्ति ।

### (अ) कारकचतुर्थी

१. **पिता पुत्राय फलं ददाति ।**

**कर्मणा यमभिप्रैति स सम्प्रदानम् – १.४.३२** दानस्य कर्मणा यम् अभिप्रैति स सम्प्रदान-संज्ञः स्यात् ।

पिता पुत्राय फलं ददाति ।
अत्र पिता कर्ता ।
फलं कर्म ।
कर्मणा सम्बन्धुं पुत्रम् अभिप्रैति ।
अतः पुत्रः सम्प्रदानम् ।
तस्मात् सम्प्रदान-वाचकात् शब्दात् 'चतुर्थी सम्प्रदाने' इति सूत्रेण चतुर्थी भवति ।
(षष्ठं (६) पृष्ठं पश्यन्तु ।)

२. **राजा युद्धाय संनह्यते ।**

'क्रियया यमभिप्रैति स सम्प्रदानम्' (वा) अकर्मक-क्रियोद्देश्यम् अपि सम्प्रदान-संज्ञं स्याद् इति वार्तिकस्य अर्थः ।

राजा युद्धाय संनह्यते ।
अत्र सन्नहनम् एव क्रिया ।
तस्याः क्रियायाः उद्देश्यं युद्धम् ।
अतो युद्धं सम्प्रदानं प्रकृत-वार्तिकेन ।
तस्मात् सम्प्रदान-भूतात् युद्धात् 'चतुर्थी सम्प्रदाने' इति सूत्रेण चतुर्थी भवति ।

३. **बालकाय खण्ड-शर्करा रोचते ।**

**रुच्यर्थानां प्रीयमाणः – १.४.३३** रुच्यर्थानां धातूनां प्रयोगे प्रीयमाणो ऽर्थः सम्प्रदानं स्यात् ।
प्रीयमाणः = प्रीत्याश्रयः ।

बालकाय खण्ड-शर्करा रोचते ।
अत्र खण्ड-शर्करया प्रीतिः बालके समुत्पन्ना ।
अतः प्रीत्याश्रयः बालः ।
स बालः सम्प्रदान-संज्ञां प्राप्नोति ।
रोचतेश् च प्रयोगः कृतः ।
अतः बालात् चतुर्थी – 'चतुर्थी सम्प्रदाने' इति सूत्रेण ।

इदं विज्ञेयम् – अभिलषतेः रोचतेश् च अर्थ-भेदो ऽस्ति ।

i. प्रीत्याश्रय-कर्तृकः किञ्चिद्-विषयकः इच्छा-विशेषः अभिलाषः ।
यथा – बालकः खण्ड-शर्कराम् अभिलषति ।
खण्ड-शर्करया समुत्पाद्यमाना प्रीतिः


[[P41]]

***


बाले ऽस्ति ।
अतः प्रीत्याश्रयः बालकः ।
स एव अस्मिन् वाक्ये कर्ता ।
अतः तस्य सम्प्रदान-संज्ञा न भवति ।
चतुर्थी अपि न भवति ।

ii. प्रीत्यश्रयापेक्षया यद् अन्यत्, तत्-कर्तृकाभिलाषः रुचिः ।
यथा – बालकाय खण्ड-शर्करा रोचते ।
अत्र प्रीत्याश्रयः बालः ।
तद्-अपेक्षया अन्यत् खण्ड-शर्करा ।
खण्ड-शर्करा एव अस्मिन् वाक्ये कर्त्री, न तु बालः ।
अतः अत्र प्रीत्याश्रयस्य सम्प्रदान-संज्ञा ।
ततः चतुर्थी ।
एवं च अभिलषतेः प्रयोगे प्रीत्याश्रयः एव कर्ता भवति, रोचतेः प्रयोगे प्रीत्याश्रयः कर्ता न भवति, किन्तु अन्यः एव कर्ता भवति ।

४. **बालिका पुष्पेभ्यः स्पृहयति ।**

**स्पृहेर् ईप्सितः – १.४.३६** स्पृहयतेः प्रयोगे इष्टः सम्प्रदानं स्यात् ।

बालिका पुष्पेभ्यः स्पृहयति ।
अत्र स्पृहयतेः प्रयोगः अस्ति ।
पुष्पाणि च इष्टानि ।
अतः पुष्पाणां सम्प्रदान-संज्ञा ।
ततश् चतुर्थीः भवति – 'चतुर्थी सम्प्रदाने' इति सूत्रेण ।
इदं विज्ञेयम् – केवलम् इष्टत्वे सम्प्रदान-संज्ञा ।
तदा 'पुष्पेभ्यः स्पृहयति' इति प्रयोगः ।
इष्टतमत्वे तु सम्प्रदान-संज्ञा न भवति, किन्तु कर्म-संज्ञैव ।
तदा 'पुष्पाणि स्पृहयति' इत्यपि प्रयोगः सम्भवति ।

५. **कंसः कृष्णाय क्रुध्यति ।
द्रोणादयः अभिमन्यवे द्रुह्यन्ति ।
कर्णः अर्जुनाय ईर्ष्यति ।
मन्द-मतिः बद्धि-मते असूयति ।**

**क्रुध-द्रुहेर्ष्यासूयार्थानां यं प्रति कोपः – १.४.३७** क्रुधाद्यर्थानां प्रयोगे यं प्रति कोपः सः सम्प्रदान-संज्ञः स्यात् ।
क्रुध्यति, द्रुह्यति, ईर्ष्यति, असूयति इत्येतेषां, तत्-पर्यायाणां च प्रयोगे यं प्रति कोपः सः सम्प्रदान-संज्ञां प्राप्नोति इत्यर्थः ।
क्रोधः = अमर्षः ।
द्रोहः = अपकारः ।
ईर्ष्या = अक्षमा (असहनम्) ।
असूया = गुणेषु दोष-आविष्करणम् ।

i. **कंसः कृष्णाय क्रुध्यति ।**  
अत्र कृष्णं प्रति कंसस्य कोपः अस्ति ।
अतः कृष्णः सम्प्रदानम् ।
ततश् चतुर्थी ।

ii. **द्रोणादयः अभिमन्यवे द्रुह्यन्ति ।**  
अत्र अभिमन्युं प्रति द्रोणादीनां कोपो ऽस्ति ।
अतो ऽभिमन्युः सम्प्रदानम् ।
ततश् चतुर्थी ।

iii. **कर्णः अर्जुनाय ईर्ष्यति ।**  
अत्र अर्जुनं प्रति कर्णस्य कोपः अस्ति ।
अतो ऽर्जुनः सम्प्रदानम् ।


[[P42]]

***


ततश् चतुर्थी ।

iv. **मन्द-मतिः बुद्धि-मते असूयति ।**  
अत्र बुद्धि-मन्तं प्रति मन्द-मतेः कोपः अस्ति ।
अतो बुद्धिमान् सम्प्रदानम् ।
ततश् चतुर्थी ।

### (आ) उपपदचतुर्थी

६. **अवहनाय उलूखलम् ।**

'तादर्थ्ये चतुर्थी वाच्या' (वा) तादर्थ्ये उपकार्योपकारक-भाव-सम्बन्धे विवक्षिते उपकार्यात् चतुर्थी भवति ।

अवहनाय उलूखलम् ।
अत्र उलूखलम् उपकारकम्, अवहननम् उपकार्यम् ।
उपकार्यात् चतुर्थी ।
एवं कुण्डलाय हिरण्यम्, यूपाय दारु, रन्धनाय स्थाली इत्यादावपि हिरण्यं, दारु, स्थाली च उपकारकम् ।
कुण्डलं, यूपः, रन्धनं च उपकार्यम्।
उपकार्यात् चतुर्थी इति ज्ञेयम् ।

७. **बालः ग्रामाय (ग्रामं) गच्छति ।**

**गत्यर्थ-कर्मणि द्वितीया-चतुर्थ्यौ चेष्टायाम् अनध्वनि – २.३.१२** अध्व-भिन्ने गत्यर्थानां कर्मणि एते स्तश् चेष्टायाम् ।
गत्यर्थक-धातूनां प्रयोगे कर्मणि चतुर्थी भवति द्वितीयापि, शरीर-स्पन्द-रूप-गमन-क्रियायां गम्यमानायाम् ।
किन्तु गन्त्राधिष्ठितः मार्गः यदि कर्म भवति तदा चतुर्थी न भवति इति तात्पर्यम् ।

अत्र ग्रामः कर्म ।
ततश् चतुर्थी भवति ।
द्वितीयायाः अपि अनेनैव विधानात् प्रवर्तते ।
तदा वाक्यं 'ग्रामं गच्छति' इत्यपि भवति ।

**इदं विज्ञेयम् –**  
i. 'भक्तः मनसा हरिं व्रजति' इत्यत्र चतुर्थी न भवति ।  
भक्तः हरिं मनसा प्राप्नोति – इति वाक्यस्यास्य अर्थः ।
अत्र यद्यपि गमनार्थः अस्ति, तथापि एतद्-गमनं पादादि-स्पन्द-रूपं न ।
'ग्रामाय गच्छति' इत्यादौ तु पादादि-स्पन्दन-रूपं गमनम् अस्ति ।
स्पन्दन-रूप-गमने एव चतुर्थी ।
अतः एव सूत्रे चेष्टायाम् इत्य् उक्तम् ।
चेष्टा = शरीर-परिस्पन्दः ।

ii. शिशुः पन्थानं गच्छति – इत्यत्रापि चतुर्थी न भवति ।
अत्र पन्थाः (मार्गः) कर्म ।
अतः पथः तत्-पर्यायाद् वा चतुर्थी न भवति ।
अतः एव सूत्रे 'अनध्वनि' इत्य् उक्तम् ।

८. **न त्वां तृणाय (तृणं) मन्ये ।**

**मन्य-कर्मण्यनादरे विभाषा अप्राणिषु – २.३.१७** प्राणि-वर्जे मन्यतेः कर्मणि


[[P43]]

***


चतुर्थी वा स्यात् तिरस्कारे ।
'अप्राणिषु इत्यपनीय नौ-काक-अन्न-शुक-शृगाल-वर्जेषु इति वाच्यम्' (वा) मन्यतेः कर्मणि विकल्पेन चतुर्थी भवति, तच् च कर्म अनादर-द्योतकं भवेत्, तत्-कर्म नौः, काकः, अन्नं, शुकः, शृगालो वा न भवेद् इति सूत्र-वार्तिकयोः तात्पर्यार्थः ।

न त्वां तृणाय मन्ये ।
अत्र युष्मच्-छब्दार्थः, तृणं च मन्यतेः कर्म ।
अनादर-द्योतकं कर्म तृणम् एव ।
अतः तृणाद् एव चतुर्थी, न तु युष्मच्-छब्दात् ।
तृण-सदृशो ऽपि न, तृणाद् अप्यधमः इत्यर्थः ।
एवं 'न त्वां शुनं मन्ये' इत्यादिः ।
शुनक-सदृशो ऽपि न, शुनकाद् अप्यधमः इत्यर्थः ।

९. **श्री गणेशाय नमः ।
सर्वेभ्यः स्वस्ति ।
अग्नये स्वाहा ।
पितृभ्यः स्वधा ।
भीमो बकाय अलम् ।
वषड् इन्द्राय ।**

**नमः-स्वस्ति-स्वाहा-स्वधालं-वषड्-योगाच् च – २.३.१६** एभिर् योगे चतुर्थी स्यात् ।

श्री-गणेशाय नमः = श्री-गणेशोद्देश्यकं नमनम् इत्यर्थः ।
सर्वेभ्यः स्वस्ति = सर्व-सम्बन्धि कुशलम् इत्यर्थः ।
पितृभ्यः स्वाहा = पित्र्युद्देश्यकं द्रव्य-दानम् इत्यर्थः ।
भीमो बकाय अलम् = भीमः बक-मारण-सम्बन्धि-सामर्थ्यवान् इत्यर्थः ।
वषड् इन्द्राय = इन्द्रोद्देश्यकं हविर्-दानम् इत्यर्थः ।

इदं विज्ञेयम् – 'अलम् इति पर्याप्त्यर्थ-ग्रहणम्' इति वार्तिकम् ।
अलम् इत्यनेन पर्याप्त्यर्थक-शब्दानां ग्रहणं कर्तव्यम् ।
तेन अलं, प्रभुः, समर्थः, शक्तः इत्यादीनां योगे ऽपि चतुर्थी भवति इति वार्तिकस्य आशयः ।
तेन, 'दैत्येभ्यो हरिः प्रभुः ।'
'रामो रावणाय समर्थः ।'
'लक्ष्मणः इन्द्रजिते शक्तः' इत्यादि सिद्धम् ।
अलम् इति शब्दं विहाय प्रभ्वादि-योगे षष्ठी अपि साधुः ।
'दैत्यानां हरिः प्रभुः' इत्यादिः ।

१०. **भक्तिः ज्ञानाय कल्पते ।**

'क्लृपि सम्पद्यमाने च' (वा) क्लृपि-धातौ तत्-पर्याये वा प्रयुज्यमाने सति सम्पद्यमाने ऽर्थे वर्तमानात् चतुर्थी स्यात् ।
सम्पद्यमानं नाम विकार-आत्मना उत्पद्यमानम् ।

भक्तिः ज्ञानाय कल्पते ।
अत्र भक्तिं संमर्द्य परिणाम-रूपेण उत्पद्यमानं ज्ञानं, क्लृप्-धातुश् च प्रयुक्तः ।
अतः ज्ञान-शब्दात् चतुर्थी ।
एवं 'तण्डुलः ओदनाय सम्पद्यते' इत्यादयः ।

११. **बालाय हितं क्षीरम् ।**

हित-योगे च (वा) हित-शब्द-प्रयोगे चतुर्थी भवति ।
अत्र हित-शब्दस्य प्रयोगः कृतः इति बाल-शब्दात् चतुर्थी ।
बालस्य सुख-कृत् क्षीरम् इत्यर्थः ।

*****


[[P44]]

***

##  ०७. पञ्चमीविभक्तिः


कारक-पञ्चमी 'उपपद-पञ्चमी' कर्म-प्रवचनीय-पञ्चमी चेति पञ्चमी त्रिविधा ।
यत् अपादानं भवति, तस्मात् अपादानात् पञ्चमी भवति ।
अपादाने पञ्चमी-विधायकं सूत्रम् एकम् एव अपादाने पञ्चमी – २.३.१८ इति ।
अपादान-संज्ञा-विधायक-सूत्राणि बहूनि सन्ति ।
उपपद-पञ्चमी-विधायकानि सूत्राण्यपि सन्ति अनेकानि ।
कर्म-प्रवचनीय-संज्ञां पुरस्कृत्य पञ्चमी-विधायके द्वे सूत्रे स्तः ।

### (अ) कारकपञ्चमी

१. **वृक्षात् पर्णं पतति ।**

**ध्रुवम् अपाये ऽपादानम् – १.४.२४** विश्लेषे साध्ये अवधि-भूतं कारकम् अपादानं स्यात् ।
विभागाश्रयो ऽपादानम् इति फलितार्थः ।

वृक्षात् पर्णं पतति ।
अत्र पत्-धातोर् अर्थः अधो-देश-संयोग-रूपं फलं, तद्-अनुकूल-क्रिया च ।
पतन-क्रियाश्रयः पर्णं कर्तृ ।
विभागाश्रयः वृक्षः ।
अतो वृक्षो ऽपादानम् ।
अपादान-भूतात् वृक्षात् पञ्चमी 'अपादाने पञ्चमी' इति सूत्रेण ।
(सप्तमं (७) पृष्ठं पश्यन्तु ।)

२. **पापात् जुगुप्सते ।
अधर्मात् विरमति ।
धर्मात् प्रमाद्यति ।**

**जुगुप्सा-विराम-प्रमादार्थानाम् उपसंख्यानम् (वा)** जुगुप्सा-विराम-प्रमादार्थक-धातुभिः योगे, जुगुप्सा-विषयस्य, विराम-विषयस्य, प्रमाद-विषयस्य च अपादान-संज्ञा भवति ।

i. **पापात् जुगुप्सते ।**
अत्र जुगुप्सायाः विषयः पापम् ।
तस्य अपादान-संज्ञा प्रकृत-वार्तिकेन ।
अपादान-भूतात् पापात् पञ्चमी 'अपादाने पञ्चमी' इति सूत्रेण ।
पापात् जुगुप्सते = पाप-विषये न रमते ।

ii. **अधर्मात् विरमति ।**
अत्र विरामस्य विषयो ऽधर्मः ।
तस्य अपादान-संज्ञा भवति ।
अपादान-भूतात् अधर्मात् पञ्चमी 'अपादाने पञ्चमी' इति सूत्रेण ।
अधर्माद् विरमति = अधर्म-विषये न प्रवर्तते इत्यर्थः ।

iii. **धर्मात् प्रमाद्यति ।**
अत्र प्रमादस्य विषयः धर्मः ।
तस्य अपादान-संज्ञा ।
अपादान-भूतात् धर्मात् पञ्चमी 'अपादाने पञ्चमी' इति सूत्रेण ।
धर्मात् प्रमाद्यति = धर्म-विषये मुह्यति इत्यर्थः ।


[[P45]]

***


३. **चोरात् बिभेति ।
व्याघ्रात् रक्षति ।**

**भीत्रार्थानां भय-हेतुः – १.४.२५** भयार्थानां त्राणार्थानां च प्रयोगे भय-हेतुः अपादानं स्यात् ।

i. **चोरात् बिभेति ।**
अत्र भय-हेतुः चोरः ।
अतः चोरः अपादानम् ।
चोरात् पञ्चमी ।

ii. **व्याघ्रात् रक्षति ।**
अत्र भय-हेतुः व्याघ्रः ।
अतः व्याघ्रः अपादानम् ।
व्याघ्रात् पञ्चमी ।
चोराद् बिभेति = चोरेण हेतुना भीतिम् आप्नोति इत्यर्थः ।
व्याघ्रात् त्रायते = व्याघ्रेण हेतुना तत्-कृत-वध-निवृत्त्यै आत्मानं रक्षति इत्यर्थः ।

४. **शिष्यः उपाध्यायात् अधीते ।**

**आख्यातोपयोगे – १.४.२९** नियम-पूर्वक-विद्या-स्वीकारे वक्ता अपादानं स्यात् ।
वक्ता = अध्यापयिता ।

शिष्यः उपाध्यायात् अधीते ।
नियम-पूर्वक-विद्यायाः स्वीकर्ता शिष्यः ।
अतः शिष्यः कर्ता ।
तस्य अध्यापयिता उपाध्यायः ।
अतः उपाध्यायः अपादानम् ।
उपाध्यायात् पञ्चमी ।
शिष्यः उपाध्यायाद् अधीते = नियम-विशेष-पूर्वकम् उपाध्यायस्योच्चारणम् अनुच्चारयति इत्यर्थः ।

५. **तन्तुभ्यः पटो भवति ।**

**जनिकर्तुः प्रकृतिः – १.४.३०** जायमानस्य हेतुः अपादानं स्यात् ।

तन्तुभ्यः पटो भवति ।
अत्र जायमानः पटः ।
तस्य हेतुः तन्तवः ।
अतः तन्तवः अपादानम् ।
ततो पञ्चमी ।
तन्तुभ्यः पटो भवति = तन्तुभ्यः पटो जायते इत्यर्थः ।

### (आ) उपपदपञ्चमी

६. **प्राध्यापकात् प्राचार्यः अन्यः ।
न्यायाधीशात् न्यायवादी भिन्नः ।
अर्जुनात् कार्तवीर्यार्जुनः इतरः ।
सर्वेभ्यो विक्षणः एषः ।
ननु सप्तभ्यः पदार्थेभ्यः तमः अर्थान्तरम् ।
ग्रामात् आराद् वनम् अस्ति ।
संस्कृतात् ऋते संस्कृतिः दुर्जेया ।
ग्रामात् उत्तरो विद्यालयः ।
वैशाखात् पूर्वः चैत्रः ।**

**अन्याराद्-इतरर्ते-दिक्-शब्दाञ्चूत्तर-पदाजाहि-युक्ते – २.३.२९** अन्य, आरात्, इतर, ऋते, दिक्-शब्द, अञ्चूत्तर-पद, आच्, आहि इत्येतैर् योगे पञ्चमी-विभक्तिः भवति ।
अत्र अन्येत्यर्थ-ग्रहणं कर्तव्यम् ।
तेन तत्-पर्यायाणाम् अपि प्रयोगे पञ्चमी भवति ।
सूत्रे तदा इतर-ग्रहणं स्पष्टार्थम् इति ज्ञेयम् ।


[[P46]]

***


i. 'प्राध्यापकात्....', '....अर्थान्तरम्' इति पञ्चसु वाक्येषु अन्यार्थक-शब्द-योगात् पञ्चमी श्रूयते ।

ii. **ग्रामात् आरात् वनम् अस्ति** = ग्रामाद् दूरं समीपं वा वनम् अस्ति इत्यर्थः ।
आराद् = दूरं समीपं वा ।

iii. **संस्कृतात् ऋते संस्कृतिः दुर्जेया** = संस्कृतं विना संस्कृतिः दुर्जेया इत्यर्थः ।
ऋते = विना ।

iv. **ग्रामात् उत्तरः विद्यालयः** = ग्राम-अवधिकः उत्तर-दिग्-वर्ती विद्यालयः इत्यर्थः ।
दिक्-शब्दाः नाम = रूढ्या दिग्-विशेष-वाचकाः पूर्वादि-यः, काल-वाचकाः पूर्वादि-यः च ।

v. **वैशाखात् पूर्वः चैत्रः** = वैशाख-अवधिकः पूर्व-काल-भवः चैत्रः ।
अवयव-वाचिनां पूर्वादिनां योगे पञ्चमी न भवति ।
यथा – पूर्वं कायस्य / शरीरस्य पूर्व-अवयवः इत्यर्थः ।
अत्र पूर्व-शब्दः अवयव-वाची ।
अतो न पञ्चमी ।
(अञ्चूत्तर-पदः – ग्रामात् प्राक् ।
आच्-प्रत्ययान्तः = ग्रामात् दक्षिणा ।
आहि-प्रत्ययान्तः – नगरात् दक्षिणाहि ।)

७. **बाल्यात् प्रभृति पञ्च-वादने उत्तिष्ठति ।
मासात् आरभ्य मेघो वर्षति ।**

'कार्तिक्याः प्रभृति' इति भाष्य-प्रयोगात् प्रभृत्य्-अर्थ-योगे पञ्चमी भवति ।
प्रभृत्य्-अर्थ-योगे इति कथनात् 'आरभ्य' इत्यस्य योगे ऽपि पञ्चमी भवति ।
बाल्यात् प्रभृति पञ्च-वादने उत्तिष्ठति = बाल्यम् अवधिम् आदाय पञ्च-वादने उत्तिष्ठति इत्यर्थः ।
मासाद् आरभ्य मेघो वर्षति = मासम् अवधिम् आदाय मेघो वर्षति इत्यर्थः ।

'आरभ्य' इत्यस्य योगे द्वितीयापि भवति ।
'अवीचीम् आरभ्य' इति भाष्य-प्रयोगात् ।
तेन 'सूर्योदयम् आरभ्य आस्तमयाज् जपति' इति सिद्धम् ।
प्रारम्भं कृत्वा इत्यर्थे 'आरभ्य' इत्यस्य योगे सप्तमी अपि ।
यथा – 'आरभ्य तस्यां दशमीं तु यावत्' इति ।
तस्यां प्रारम्भं कृत्वा दशमी-पर्यन्तं यावत् इत्यर्थः ।

८. **गृहाद् बहिः कुतः तिष्ठसि ?**

**अप-परि-बहिर्-अञ्चवः पञ्चम्याः – २.१.१२** अप, परि, बहिस्, अञ्च् इत्येते पञ्चम्यन्तेन वा समस्यन्ते ।
यथा – वनाद् बहिः = बहिर्-वनम् ।
अनेन सूत्रेण पञ्चम्यन्तेन सह 'बहिः' इति शब्दस्य समास-विधानात् ज्ञायते यत् बहिर्-योगे पञ्चमी भवति इति ।
बहिर्-योगे पञ्चम्याः विधायकस्य सूत्रस्य अभावेन पूर्वोक्तात् ज्ञापकात् बहिर्-योगे पञ्चमी भवति ।
क्वचित् षष्ठी अपि श्रूयते इति व्याख्यानादिषु


[[P47]]

***


लिख्यते ।
यथा – 'करस्य करभो बहिः' इति ।
'ज्ञापक-सिद्धं न सर्वत्र' इति परिभाषाम् अवलम्ब्य षष्ठी साधनीया इति तेषाम् आशयः ।

९. **शनैः शनैः गच्छति आलस्यात्/आलस्येन वा ।**

**विभाषा गुणे ऽस्त्रियाम् – २.३.२५** गुणे हेतौ पञ्चमी वा स्यात् ।
स्त्री-लिङ्गे तु पञ्चमी न भवति ।
अत्र आलस्यम् इति गुण-वाचकः शब्दः ।
शनैः गमने आलस्यं हेतुः ।
अतः आलस्यात् पञ्चमी भवति ।
पञ्चम्याः विकल्पेन विधानात् पञ्चम्याः अभावे 'हेतौ – २.३.२३' इति सूत्रेण तृतीया भवति ।
अतः हेतु-तृतीयायाः विकल्पेन गुणं प्रति अपवाद-भूता पञ्चमी इति ज्ञेयम् ।
'दण्डाद् घटः' इति प्रयोगः चिन्त्यः एव ।
यद्यपि घटस्य दण्डः हेतुः, तथापि गुण-वाचकाद् एव पञ्चमी भवति इत्य् उक्तत्वात् पञ्चमी न ।
दण्डस् तु न गुणः ।
अतः दण्डेन घटः इत्येव प्रयोगः ।
'प्रज्ञायाः मुक्तिः' इत्यपि न भवति ।
यद्यपि प्रज्ञा गुणः, मुक्तेः हेतुश् च तथापि 'स्त्री-लिङ्गे न भवति' इति निषेधात् पञ्चमी न भवति ।
प्रज्ञायाः स्त्रीत्वात् ।

**पर्वतः वह्निमान् धूमात् ।
नास्ति घटो ऽनुपलब्धेः ।**  
अत्र वह्नि-ज्ञानस्य धूमः हेतुः ।
अतः धूमात् पञ्चमी ।
घटाभावस्य अनुपलब्धिः हेतुः ।
अतः अनुपलब्धेः पञ्चमी ।
ननु धूमः न गुणः, अनुपलब्धिः यद्यपि गुणः तथापि स्त्री-लिङ्गे वर्तते ।
अतो 'विभाषा गुणे ऽस्त्रियाम्' इति सूत्रेण धूमात् अनुलब्धेः इत्यनयोः कथं पञ्चमी ?
अगुण-वाचकात् स्त्री-लिङ्गाच् च पञ्चम्याः निषेधात् ?
इति चेत् ।
अत्र इदं समाधानम् – 'अकर्तर्युणे पञ्चम्याः – २.३.२४', 'विभाषा गुणे ऽस्त्रियाम् – २.३.२५' इति सूत्र-क्रमः अष्टाध्याय्याम् ।
तत्र 'विभाषा गुणे ऽस्त्रियाम्' इति सूत्रं द्विधा विभज्यते ।
'विभाषा' इति एकं सूत्रम्, 'गुणे ऽस्त्रियाम्' इति द्वितीयं सूत्रम् ।
'विभाषा' इत्यत्र 'अकर्तृ-ऋणे पञ्चमी' इति सूत्रात् 'पञ्चमी' इत्यनुवर्तते ।
'विभाषा पञ्चमी भवति' इति 'विभाषा' इति सूत्रस्य अर्थः ।
('गुणे ऽस्त्रियाम्' इति द्वितीय-सूत्रे 'विभाषा' इति 'पञ्चमी' इति च अनुवर्तते ।
पूर्वोक्तः अर्थः ।) पूर्वोक्तं वाक्य-द्वयम् अस्य सूत्रस्य उदाहरणम् ।
इत्थं सूत्रं विभज्य व्याख्यानात् शिष्टानां प्रयोगे सति क्वचित् अगुणाद् अपि स्त्री-लिङ्गाद् अपि पञ्चमी विकल्पेन भवतीति ज्ञेयम् ।

१०. **कृष्णाद् विना नान्या गतिः ।
(कृष्णं / कृष्णेन विना नान्या गतिः)**

**पृथग्-विना-नानाभिस् तृतीयान्यतरस्याम् – २.३.३२** पृथग्, विना, नाना इत्येतैः योगे तृतीया स्यात् पञ्चमी-द्वितीये च ।


[[P48]]

***


कृष्णाद् विना नान्या गतिः ।
अत्र 'विना' इति कृष्णेन अन्वितः ।
अतः कृष्णात् पञ्चमी ।
पञ्चम्याः अभावे अनेनैव सूत्रेण द्वितीया तृतीया च भवनः ।
कृष्णाद् विना नान्या गतिः – कृष्णं वर्जयित्वा अन्या गतिः नास्ति इत्यर्थः ।
(कृष्णात् पृथक् नान्या गतिः ।
कृष्णात् नाना नान्या गतिः)

११. **ग्रामात् दूरं नगरम् ।
गृहात् अन्तिकं गोष्ठम् ।**  
**(ग्रामस्य दूरं नगरम् ।) (गृहस्य अन्तिकं गोष्ठम् ।)**

**दूरान्तिकार्थैः षष्ठ्यन्यतरस्याम् – २.३.३४** एतैः योगे षष्ठी स्यात् पञ्चमी च ।
दूरान्तिकार्थैः इति कथनात् दूरार्थकानाम् अन्तिकार्थकानां पर्यायाणामपि ग्रहणम् ।
अतो दूरान्तिकार्थैः शब्दैः सह योगे षष्ठी भवति पञ्चमी च ।

i. **ग्रामात् दूरं नगरम् ।**  
अत्र दूरेण योगो ग्रामस्य ।
अतो ग्रामात् पञ्चमी प्रकृत-सूत्रेण ।

ii. **गृहात् अन्तिकं गोष्ठम् ।**  
अत्र अन्तिकेन योगो गृहस्य ।
अतो गृहात् पञ्चमी प्रकृत-सूत्रेण ।

पर्यायाणाम् अपि ग्रहणात् 'ग्रामात् विप्रकृष्टं नगरम्' 'गृहात् निकटं गोष्ठम्' इत्यत्रापि पञ्चमी भवति ।
पञ्चम्याः अभावे अनेनैव सूत्रेण षष्ठी भवति ।
यथा – ग्रामस्य दूरं नगरम् ।
गृहस्य अन्तिकं गोष्ठम् ।

१२. **ग्रामस्य दूराद् / विप्रकृष्टाद् वनम् अस्ति ।**  
**वृक्षस्य अन्तिकाद् / निकटाद् गौः अस्ति ।**

**दूरान्तिकार्थेभ्यो द्वितीया – २.३.३५** दूरान्तिकार्थेभ्यः शब्देभ्यः द्वितीया स्यात् पञ्चमी तृतीयापि ।
दूरान्तिकार्थेभ्यः इति कथनात् दूरार्थकानाम् अन्तिकार्थकानां पर्यायाणाम् अपि ग्रहणम् ।

अयम् अत्र विशेषः – पूर्व-सूत्रेण (दूरान्तिकार्थैः ... – २.३.३४) दूरान्तिकार्थैः योगे तद्-अर्थान्विताद् पञ्चमी, षष्ठी च विभक्तिः विहिता ।
अनेन सूत्रेण तु दूरान्तिकार्थेभ्यः शब्देभ्यः एव विभक्तयः विहिताः ।
विभक्तीनाम् अर्थो ऽपि प्रातिपदिकार्थः एव ।
सप्तम्यधिकरणे च – २.३.३६ इति सूत्रेणापि दूरान्तिकार्थेभ्यः सप्तमी विहिता ।
प्रकृत-सूत्रेण तु द्वितीया, पञ्चमी, तृतीया चेति तिस्त्रो विभक्तयः विहिताः ।

एवं च चतस्रः विभक्तयः भवन्ति ।
यथा –  
१. ग्रामस्य दूरं वनम् अस्ति ।
२. ग्रामस्य दूरेण वनम् अस्ति ।  
३. ग्रामस्य दूरात् वनम् अस्ति ।
४. ग्रामस्य दूरे वनम् अस्ति ।


[[P49]]

***


१. वृक्षस्य अन्तिके गौः अस्ति ।
२. वृक्षस्य अन्तिकेन गौः अस्ति ।  
३. वृक्षस्य अन्तिकात् गौः अस्ति ।
४. वृक्षस्य अन्तिके गौः अस्ति ।

अत्र पूर्वोक्तेषु आद्येषु चतुर्षु वाक्येषु 'ग्रामस्य' इति, अवशिष्टेषु चतुर्षु वाक्येषु 'वृक्षस्य' इति च श्रूयते ।
तत्र 'ग्रामात्' इति 'वृक्षात्' इत्यति अपि प्रयोक्तुं शक्यते दूरान्तिकार्थैः षष्ठ्यन्यतरस्याम् – २.३.३४ इति सूत्र-बलात् ।
एवं च पुनः अष्टौ वाक्यानि सम्भवन्ति इति फलितम् ।

**इदम् अत्र विज्ञेयम् –**  
दूरः पन्थाः, निकटो ग्रामः इत्यादौ दूर-शब्दः निकट-शब्दश् च सत्त्व-वाचिनौ अर्थात् द्रव्य-वाचिनौ ।
असत्त्व-वचने एव पूर्वोक्ताः चतस्रः विभक्तयः ।
सत्त्व-वचने तु विशेष्यानुसारेण विभक्तयः भवन्ति ।
यथा दूरः पन्थाः ।
दूराय पथे ।
दूरस्य पथः... इत्यादि ।
सत्त्वं नाम लिङ्ग-संख्यान्वयि ।

### (इ) कर्मप्रवचनीयपञ्चमी

१३. **आ हिमालयात् चीनादेशः ।
(आ = तेन विना) आ हिमालयात् भारतदेशः ।**  
**(आ = तेन सह) पञ्चम्यपाङ्परिभिः – २.३.१०** अप आङ् परि इत्येतैः कर्म-प्रवचनीयैः योगे पञ्चमी स्यात् ।
मर्यादा अभिविधिश् चेति द्वौ अर्थौ आङः ।
तादृशार्थकेन आङः योगे पञ्चमी भवति ।
मर्यादा नाम = तेन विना ।
अभिविधिर् नाम = तेन सह ।

आ हिमालयात् चीनादेशः = हिमालयं वर्जयित्वा ततश् चीनादेशः ।  
आ हिमालयात् भारतदेशः = हिमालयम् अभिव्याप्य भारतदेशः ।

(अप – अप हरेः संसारः ।
परि – परि हरेः संसारः ।
हरिं वर्जयित्वा संसारः इत्यर्थः ।)

*****


[[P50]]

***

##  ०८. षष्ठीविभक्तिः


षष्ठी द्विधा – शेष-षष्ठी कारक-षष्ठी च इति ।
शेष-षष्ठी एव सम्बन्ध-सामान्ये षष्ठी इति उच्यते ।
केषाञ्चन कृदन्तानां योगे कर्तरि कर्मणि च षष्ठी विहिता ।
सा कारक-षष्ठी इति उच्यते ।
षष्ठ्याः कारकत्वं नास्ति इत्यस्य शेष-षष्ठ्याः कारकत्वं नास्ति इति आशयः ।
अतः षष्ठ्याः कारकत्वं नास्ति इति प्रायो-वाद-मात्रम् ।

१. **राज्ञः पुरुषः ।
दशरथस्य पुत्रः ।
वृक्षस्य पर्णम् ।**

**षष्ठी शेषे – २.३.५०** कारक-प्रातिपदिकार्थ-व्यतिरिक्तः स्व-स्वामि-भावादि-सम्बन्धः शेषः ।
तत्र षष्ठी स्यात् ।

अयं भावः – शेषो नाम उक्ताद् अन्यः शेषः ।
कानि तर्हि उक्तानि ?
कर्म-कर्तृ-करण-सम्प्रदान-अपादान-अधिकरणानि उक्तानि ।
प्रातिपदिकार्थश् च उक्तः ।
कथम् एषः अर्थः लब्धः ?
'षष्ठी शेषे – २.३.५०' इति सूत्रात् पूर्वं 'कर्मणि द्वितीया – २.३.२' इत्यारभ्य, 'प्रातिपदिकार्थ-लिङ्ग-परिमाण-वचन-मात्रे प्रथमा – २.३.४६' इत्यन्तं षट् कारकाणि प्रातिपदिकार्थश् च अष्टाध्याय्यां पूर्वम् उक्तः ।
अतः शेषो नाम उक्तात् अन्यः ।
कस् तर्हि एतेभ्यः षड्भ्यः कारकेभ्यः प्रातिपदिकार्थाच् च अतिरिक्तः अस्ति ?
इति चेत् स्व-स्वामि-भावः, जन्य-जनक-भावः, अवयवावयवि-भावः इत्यादयः ।
एवं च कर्मादि-कारकेषु द्वितीयादयः प्रवर्तन्ते, प्रातिपदिकार्थे च प्रथमा भवति, स्व-स्वामि-भावादि-सम्बन्धे षष्ठी स्यात् इति पर्यवसन्नः अर्थः ।
यथा – राज्ञः पुरुषः ।

i. **राज्ञः पुरुषः ।**  
राज-सम्बन्धी पुरुषः इति राज्ञः पुरुषः इत्यस्य अर्थः ।
एतादृशे अर्थे राजा विशेषणम् ।
अतः सः अप्रधानम् ।
पुरुषः विशेष्यः ।
अतः सः प्रधानम् ।
अत्र अप्रधानात् राज्ञः षष्ठी प्रकृत-सूत्रेण ।
'राज-निरूपित-सेवकत्व-सम्बन्धवान् पुरुषः' इति शाब्द-बोधः ।


[[P51]]

***


ii. **दशरथस्य पुत्रः ।**  
अस्यार्थः दशरथ-सम्बन्धी पुत्रः इति ।
एतादृशे अर्थे दशरथः अप्रधानम् ।
पुत्रः प्रधानम् ।
अ प्रधानात् दशरथात् षष्ठी प्रकृत-सूत्रेण ।
'दशरथ-निरूपित-अपत्यत्व-सम्बन्धवान् पुत्रः' इति शाब्द-बोधः ।

iii. **वृक्षस्य पर्णम् ।**  
अस्यार्थः वृक्ष-सम्बन्धि पर्णम् इति ।
एतादृशे ऽर्थे वृक्षः अप्रधानम् ।
पर्णं प्रधानम् ।
अ प्रधानात् वृक्षात् षष्ठी प्रकृत-सूत्रेण ।
'वृक्ष-निरूपित-अवयवत्व-सम्बन्धवत् पर्णम्' इति शाब्द-बोधः ।

२. **देवदत्तः मातुः स्मरति ।**

अस्मिन् वाक्ये देवदत्तः कर्ता ।
माता कर्म भवितुं योग्या ।
यत्र कर्मत्वेन (मातृ-कर्मकं स्मरणम्) अविवक्षित्वा सम्बन्ध-सामान्यं (मातृ-सम्बन्धि-स्मरणम्) विवक्ष्यते तत्र षष्ठी स्यात् ।
अतः अत्र मातृ-शब्दात् षष्ठी ।
देवदत्त-कर्तृकं मातृ-सम्बन्धि-स्मरणम् इत्यर्थः उपर्युक्तस्य वाक्यस्य ।
यदि कर्मत्वेन (मातृ-कर्मकं स्मरणम्) विवक्षा तदा द्वितीया भवेत् एव – 'देवदत्तः मातरं स्मरति' इति ।
एवं 'भजे शम्भोश् चरणयोः' इति ।

३. **कृष्णस्य गमनम् ।
श्लोकस्य पाठकः ।**

**कर्तृ-कर्मणोः कृति – २.३.६५** कृद्-योगे कर्तरि कर्मणि च षष्ठी स्यात् ।

प्रायः भाव-कृत्-प्रत्ययान्तानां (क्त्वा-तुमुनौ विहाय) योगे कर्तुः कर्मणि च षष्ठी स्यात्, ण्वुल् (अक) तृज्-अन्तानां योगे कर्मणि षष्ठी स्याद् इति स्मरणं सुकरम् ।
केषाञ्चन कृदन्तानां योगे 'न लोकाव्यय...' इति निषेधात् केषाञ्चित् तु (स्थायी पिब, दद इत्यादीनां) कर्त्रा वा कर्मणा वा सह प्रयोगस्यैव वैरल्यात् प्रायः इत्य् उक्तम् ।

i. **कृष्णस्य गमनम्** इत्यत्र गमन-आश्रयत्वात् कृष्णः कर्ता ।
गमनम् इति कृदन्तः (ल्युट् = अन्) ।
अतः तद्-योगे कर्तरि षष्ठी ।
(अन्यथा 'कर्तृ-करणयोस् तृतीया' इति तृतीया प्रवर्तेत – 'कृष्णेन गमनम्' इति ।)

ii. **श्लोकस्य पाठकः** इत्यत्र पठन-क्रियायाः कर्म श्लोकः ।
पाठकः इति कृदन्तः (ण्वुल् = अक) ।
अतः तद्-योगे कर्मणि षष्ठी ।
(अन्यथा 'कर्मणि द्वितीया' इति द्वितीया प्रवर्तेत – 'श्लोकं पाठकः' इति ।
एवम् 'ओदनस्य पाकः ।', 'धनस्य अपहर्ता' इत्यादयः ज्ञेयाः ।)


[[P52]]

***


४. **साधु खलु ।
पयसः पानं बालकेन ।**

**उभय-प्राप्तौ कर्मणि – २.३.६६** उभयोः प्राप्तिः यस्मिन् कृति तत्र कर्मणि एव षष्ठी स्यात् ।
एकस्मिन् वाक्ये, कृद्-योगे उभयोः कर्तृ-कर्मणोः षष्ठी-प्रसक्तौ कर्मणि एव षष्ठी स्यात्, न तु कर्तरि इति नियमार्थम् इदं सूत्रम् ।

पयसः पानं बालकेन इत्यत्र पान-क्रियाश्रयः बालकः कर्ता ।
पयः कर्म ।
पानम् इति कृदन्तं (ल्युट्) पदम् ।
अत्र 'कर्तृ-कर्मणोः कृति – २.३.६५' इति कर्तुः कर्मणश् च षष्ठी प्राप्ता अनेन नियम्यते 'कर्मणः पयसः एव षष्ठी, न तु कर्तुः बालकात्' इति ।
अतः 'पयसः पानं बालकेन' इत्यत्र कर्मणः (पयसः) षष्ठी, न तु कर्तुः (बालकेन) ।

५. **गद्यस्य पिपठिषा सर्वस्य ।
बालकस्य खादिका आम्रस्य ।**

**स्त्री-प्रत्यययोर् अकाकारयोः नायं नियमः (वा)** 'स्त्रियां क्तिन्' इति अधिकार-विहितयोः अक-प्रत्यय-अकार-प्रत्यययोः कृतोः योगे 'उभय-प्राप्तौ कर्मणि इति बोधितः कर्मण्येव षष्ठी भवति इति नियमो नास्ति' इत्यर्थः ।
एवं च कर्तरि कर्मणि च षष्ठी भवति इति फलितम् ।

i. **गद्यस्य पिपठिषा सर्वस्य** इत्यत्र पठन-इच्छायाः कर्म गद्यं, पठन-इच्छायाः कर्ता सर्वः ।
पिपठिषा इति कृत्-प्रत्ययान्तः शब्दः ।
पिपठिषा इत्यत्र 'स्त्रियां क्तिन्' इत्यधिकारे विहितः 'अ' इति प्रत्ययः श्रूयते ।
अतः कर्तरि कर्मणि च षष्ठी भवति 'गद्यस्य पिपठिषा सर्वस्य' इत्यत्र ।

ii. **बालस्य खादिका आम्रस्य** इत्यत्र बालः कर्ता, आम्रः कर्म, खादिका इति कृदन्तः ।
खादिका इत्यत्र स्त्रियां क्तिन्-नित्यधिकारे विहितः 'अक'-प्रत्ययः श्रूयते ।
अतः कर्तरि कर्मणि च षष्ठी भवति – 'बालकस्य खादिका आम्रस्य' इति ।

६. **शब्दानाम् अनुशासनम् आचार्यस्य/शब्दानाम् अनुशासनम् आचार्येण ।**

**शेषे विभाषा (वा)** अक-प्रत्ययं अकार-प्रत्ययं च वर्जयित्वा अन्येषां कृदन्तानां योगे 'उभय-प्राप्तौ कर्मणि – २.३.६६' इति नियमः विकल्प्यते इति वार्तिकस्यार्थः ।
तथा च कर्तृ-कर्मणोः उभयोः उपादाने 'कर्मणि एव षष्ठी स्यात्, कर्तरि न' इति नियमः 'उभय-प्राप्तौ कर्मणि' इति सूत्रेण कृतः, सः विकल्पितः ।
अतः उभयोः उपादाने कर्तरि विकल्पेन षष्ठी भवतीति पर्यवसन्नम् ।

कर्तरि षष्ठ्याम् – 'शब्दानाम् अनुशासनम् आचार्यस्य' इति ।
कर्तरि षष्ठ्यभावे – 'शब्दानाम् अनुशासनम् आचार्येण' इति ।
अनयोः वाक्ययोः शब्दः कर्म, आचार्यः कर्ता इति ज्ञेयम् ।


[[P53]]

***

#### इदम् अवधेयम् –


i. **कर्तृ-कर्मणोः कृति – २.३.६५** इति सूत्रेण कृदन्तानां योगे कर्तरि कर्मणि च षष्ठी विहिता ।
इदं सूत्रं यत्र केवलं कर्तुः उपादानं, केवलं कर्मणः उपादानं वा तत्र चरितार्थम् ।
केवलं कर्तुः उपादानं यथा – 'कृष्णस्य गमनम्' इति ।
केवलं कर्मणः उपादानं यथा – 'श्लोकस्य पठनम्' इति ।
यत्र तु कर्तुः कर्मणश् च उपादानं तत्र उभयोः अपि षष्ठी 'कर्तृ-कर्मणोः कृति – २.३.६५' इति सूत्रेण प्राप्ता ।
तदा 'कर्मणि षष्ठी भवति, न तु कर्तरि' इति नियम्यते – 'उभय-प्राप्तौ कर्मणि – २.३.६६' इति सूत्रेण ।
यथा – 'पयसः पानं बालकेन' इति ।
किन्तु 'शेषे विभाषा' इति वार्तिकेन कर्तरि अपि षष्ठी विकल्पेन भवति कृद्-योगे, किन्तु अक-प्रत्ययम्, अकार-प्रत्ययं च वर्जयित्वा इति बोधितम् ।
यथा – 'शब्दानाम् अनुशासनम् आचार्यस्य' इति, 'शब्दानाम् अनुशासनम् आचार्येण' इति च ।
एवं च 'उभय-प्राप्तौ कर्मणि' इति सूत्रेण कर्मणि षष्ठी, न तु कर्तरि इति यो ऽयं निषेधः कृतः सः विकल्पितः इति पर्यवसन्नम् ।
अतः एव कृद्-योगे कर्तृ-कर्मणोः उभयोः उपादाने कर्तृ-पदं तृतीयान्तं श्रूयते, षष्ठ्यन्तम् अपि ।
कर्म-पदं तु षष्ठ्यन्तम् एव ।
न कर्मणि षष्ठ्याः निषेधो विकल्पो वा उक्तः ।

ii. **कर्तृ-कर्मणोः कृति** इति सूत्रेण सर्वेषां कृदन्तानां योगे कर्तरि कर्मणि च षष्ठी विहिता ।
किन्तु केषाञ्चन कृदन्तानां योगे षष्ठी न भवति ।
ते के कृदन्ताः इति अवश्यं ज्ञातव्याः ।
तत्र इदम् अस्ति सूत्रं – **'न लोक-अव्यय-निष्ठा-खलर्थ-तृनाम् – २.३.६९'** इति ।
ल, उ, उक, अव्यय, निष्ठा, खलर्थ, तृन् इत्येतेषां प्रयोगे षष्ठी न स्याद् इति सूत्रार्थः ।
**ल** = लादेशः = शतृ-शानचौ – ओदनं पचन्/ओदनं पचमानः ।
**उ** = उकारान्त-प्रत्ययः – हरिं दिदृक्षुः ।
कन्याम् अलङ्करिष्णुः ।
**उक** = दैत्यान् घातुको हरिः ।
(तस्याः कामुकः इत्यत्र तु षष्ठी भवति ।
कामुक-शब्द-प्रयोगे षष्ठ्याः 'कमेर् अनिषेधः' इति वार्तिकेन अनिषेधात्) **अव्ययम्** = क्त्वा-तुमुनौ – कटं कृत्वा ।
ओदनं कर्तुम् ।
**निष्ठा** = क्त-क्तवतू – क्षीरं पीतम् ।
ओदनं भुक्तवान् ।
**खलर्थः** = खल्-युचौ (खलर्थक-युच्) = ईषत्-करः कटः भवता ।
ईषत्-पानः सोमो भवता ।
**तृन्** = शानन्, चानश्, शतृ, तृन् – सोमं पवमानः ।
आत्मानं मण्डयमानः ।
वेदम् अधीयन् ।
कर्ता कटम् ।

**विशेषः –**  
i. 'कर्ता कटम्' इत्यत्र कर्ता इति तृन्-नन्तः शब्दः ।
अतः षष्ठ्याः निषेधः ।
'धनस्य अपहर्ता' इत्यत्र तु अपहर्ता इति तृज्-अन्तः शब्दः ।
अतो न षष्ठ्याः निषेधः ।
किन्तु कर्तृ-कर्मणोः कृति इति षष्ठी एव ।


[[P54]]

***


ii. 'कर्तृ-कर्मणोः कृति – २.३.६५' इति सूत्रेण यत्र षष्ठी प्रवर्तते तत्र 'षष्ठी शेषे – २.३.५०' इति सूत्रेणापि षष्ठ्याः अवसरः अस्ति ।
यथा – कृष्णस्य गमनम् ।
'कृष्ण-कर्तृकं गमनम्' इति 'कृष्ण-सम्बन्धि गमनं वा' इति अस्य वाक्यस्य अर्थः ।
तत्र आद्ये अर्थे 'कर्तृ-कर्मणोः कृति' इति सूत्रेण षष्ठी, द्वितीयार्थे तु 'षष्ठी शेषे' इति सूत्रेण षष्ठी इति विवेकः ।
यत्र 'ओदनं पचन्', 'हरिं दिदृक्षुः' इत्यादौ 'कर्तृ-कर्मणोः कृति' इति सूत्रेण प्राप्ता षष्ठी 'न लोक-अव्यय....' इति सूत्रेण निषिद्धा, तत्रापि 'षष्ठी शेषे' इति सूत्रेण षष्ठी प्रवर्तते एव ।
यथा – ओदनस्य पचन्, हरेः दिदृक्षुः इति ।
केवलं शाब्द-बोधे भेदः इति ज्ञेयम् ।

७. **मम इष्टः ।
सर्वेषां ज्ञातः ।**

**क्तस्य च वर्तमाने – २.३.६७** वर्तमानार्थस्य क्तस्य योगे षष्ठी स्यात् ।
क्त-प्रत्ययः भूते (श्लोकः पठितः), वर्तमाने (सर्वेषाम् इष्टः), आदि-कर्मणि (कटं कृतः), काल-सामान्ये च (छात्रस्य हसितम्) विहितः ।
'मति-बुद्धि-पूजार्थेभ्यश् च – ३.२.१८८' इति सूत्रेण इच्छाद्यर्थे, बुद्ध्याद्यर्थे, पूजार्थे च वर्तमाने अपि क्त-प्रत्ययः विहितः ।
तत्र क्त-प्रत्ययान्तानां योगे 'न लोक-अव्यय-निष्ठा-खलर्थ-तृनाम् – २.३.६९' इति षष्ठ्याः निषेधे प्राप्ते, वर्तमानार्थस्य क्तस्य योगे षष्ठी प्रकृत-सूत्रेण विधीयते ।
मम इष्टः = मत्-कर्तृक-वर्तमान-इच्छा-विषयः ।
सर्वेषां ज्ञातः = सर्व-कर्तृक-वर्तमान-ज्ञान-विषयः ।
अत्र इष्ट-ज्ञातौ वर्तमानार्थक-क्त-प्रत्ययान्तौ ।
भूतार्थक-क्त-प्रत्यय-योगे तु षष्ठी न, अपि तु तृतीया एव ।
यथा – मया इष्टः, सर्वैः ज्ञातः इति ।
अत्र इष्ट-ज्ञातौ भूतार्थक-क्त-प्रत्ययान्तौ ।

८. **लोक-हितं मम (मया) करणीयम् ।
मम (मया) हरिः सेव्यः ।**

**कृत्यानां कर्तरि वा – २.३.७१** कृत्य-प्रत्ययान्तानां योगे कर्तरि षष्ठी वा स्यात् ।
कृत्-प्रत्ययेषु अन्तर्भूताः सप्त कृत्य-प्रत्ययाः (तव्य, तव्यत्, अनीयर्, यत्, क्यप्, ण्यत्, केलिमर्) सन्ति ।
एतेषाम् अपि कृत्-संज्ञा अस्ति एव ।
अतः 'कर्तृ-कर्मणोः कृति' इति षष्ठी कर्तुः नित्यं प्राप्ता, अनेन विकल्प्यते ।
षष्ठी-पक्षे – 'लोक-हितं मम करणीयम्', 'मम हरिः सेव्यः' इति ।
षष्ठ्यभाव-पक्षे – 'कर्तृ-करणयोस् तृतीया – २.३.१८' इति कर्तरि तृतीया भवति – 'लोक-हितं मया करणीयम्', 'मया हरिः सेव्यः' इति ।

९. **चन्द्रस्य (चन्द्रेण) सदृशं मुखम् ।
बलरामस्य (बलरामेण) तुल्यः (= सदृशः) भीमः ।**

**तुल्यार्थैर् अतुलोपमाभ्यां तृतीयान्यतरस्याम् – २.३.७२** तुल्यार्थैः योगे तृतीया


[[P55]]

***


वा स्यात् पक्षे षष्ठी ।
षष्ठी-पक्षे – 'चन्द्रस्य सदृशं मुखम् ।'
षष्ठ्यभावे तृतीया भवति – 'चन्द्रेण सदृशं मुखम्' इति ।

१०. **गृहस्य (गृहाद्) दूरं विद्यालयः ।
विद्यालयस्य (विद्यालयात्) निकटम् आपणः ।**

**दूरान्तिकार्थैः षष्ठी अन्यतरस्याम् – २.३.३४,** दूरान्तिकार्थैः शब्दैः योगे षष्ठी स्यात् पञ्चमी च ।
(पञ्च-चत्वारिंशत्तमं (४५) पृष्ठं परिशील्यताम् ।)

११. **प्राणिनां (प्राणिषु) मानवः श्रेष्ठः ।
गवां (गोषु) कपिला बहु-क्षीरा ।
अध्वगानां (अध्वगेषु) धावन् शीघ्रतमः ।
छात्राणां (छात्रेषु) रविः पटुः ।**

**यतश् च निर्धारणम् – २.३.४१** जाति-गुण-क्रिया-संज्ञाभिः समुदायात् एक-देशस्य पृथक्-करणं निर्धारणं, यतः ततः षष्ठी-सप्तम्यौ स्तः ।
शब्दः चतुर्धा –  
१. जाति-वाचकः – (यथा – वृक्षः, गौः) ।
२. गुण-वाचकः – (यथा – शुक्लः, कपिलः) ।
३. क्रिया-वाचकः – (यथा – गच्छन्, धावन्) ।
४. संज्ञा-वाचकः – (यथा – देवदत्तः, चैत्रः) च इति ।
कश्चित् समुदायो भवति ।
समुदायान्तर्गतः एक-देशः भवति ।
सः च एक-देशः जातिः, गुणः, क्रिया, संज्ञा वा भवति ।
एतादृशस्य एक-देशस्य समुदायात् पृथक्-करणं श्रेष्ठत्वादि-धर्मं पुरस्कृत्य यदा विवक्ष्यते, तदा समुदायात् षष्ठी-सप्तम्यौ भवतः ।

i. **प्राणिनां मानवः श्रेष्ठः** इत्यत्र समुदायः प्राणिनः, तद्-एक-देशः मानवः ।
तस्य पृथक्-करणं श्रेष्ठत्वेन धर्मेण विवक्षितः ।
अतः प्राणि-रूप-समुदायात् षष्ठी भवति ।
जात्या पृथक्-करणस्य इदम् उदाहरणम् ।
अत्र एक-देश-भूतः मानवः मनुष्यत्व-जाति-युक्तः (जात्युपसर्जन-व्यक्ति-वाचकः) ।
षष्ठ्यभावे सप्तमी भवति – 'प्राणिषु मानवः श्रेष्ठः' इति ।

ii. **गवां कपिला बहु-क्षीरा** इत्यत्र समुदाय गावः, तद्-एक-देशः कपिला, तस्याः पृथक्-करणं बहु-क्षीरत्वेन धर्मेण विवक्षितः ।
अतः गो-रूप-समुदायात् षष्ठी भवति ।
गुणेन पृथक्-करणस्य इदम् उदाहरणम् ।
अत्र एक-देश-भूता कपिला कापिल्य-गुण-युक्ता ।
(गुणोपसर्जन-द्रव्य-वाचिका) षष्ठ्यभावे सप्तमी भवति – 'गोषु कपिला बहु-क्षीरा' इति ।

iii. **अध्वगानां धावन् शीघ्रतमः** इत्यत्र अध्वगाः समुदायः, तद्-एक-देशः धावन् ।
तस्य पृथक्-करणं शीघ्रतमत्वेन धर्मेण विवक्षितः ।
अतः अध्वग-रूप-समुदायात् षष्ठी भवति ।
क्रियया पृथक्-करणस्य इदम् उदाहरणम् ।
अत्र एक-देश-भूतः धावन् धावन-क्रिया-युक्तः (क्रियोपसर्जन-द्रव्य-वाचकः) ।


[[P56]]

***


iv. **छात्राणां रविः पटुः** इत्यत्र छात्राः समुदायः, रविः तद्-एक-देशः ।
तस्य पृथक्-करणं पटुत्वेन धर्मेण विवक्षितः ।
अतः छात्र-रूप-समुदायात् षष्ठी ।
संज्ञया पृथक्-करणस्य इदम् उदाहरणम् ।
अत्र एक-देश-भूतः रविः रविर् इति संज्ञा-युक्तः ।
(संज्ञोपसर्जन-द्रव्य-वाचकः)

१२. **आयुर् नश्यति पश्यतां (पश्यत्सु) प्रतिदिनम् ।
धनं जहार पश्यतां (पश्यत्सु) ।**

**षष्ठी चानादरे – २.३.३८** अनादर-आधिक्ये भाव-लक्षणे षष्ठी-सप्तम्यौ स्तः ।
अनादरे गम्यमाने ज्ञापक-क्रियाश्रयात् षष्ठी-सप्तम्यौ भवतः ।
('यस्य च भावेन...' (चतुः-पञ्चाशत्तमे (५४) पृष्ठे) इति सूत्रे यद्-विवरणं दत्तं तत्-सर्वम् अत्रापि अनुसन्धेयम् ।
अनादरः केवलं प्रतीयते इति विशेषः ।) 'पश्यतः जनान् अनादृत्य आयुः नष्टं भवत्येव' इत्यर्थः ।
'पश्यतो जनान् अनादृत्य धनम् अपजहार' इति द्वितीय-वाक्यस्य अर्थः ।

*****


[[P57]]

***

##  ०९. सप्तमीविभक्तिः

### (अ) कारकसप्तमी


कारक-सप्तमी, उपपद-सप्तमी, कर्म-प्रवचनीय-सप्तमी चेति सप्तमी त्रिधा ।
अधिकरण-संज्ञां पुरस्कृत्य प्रवर्तमानां सप्तमी कारक-सप्तमी ।
अधिकरण-संज्ञा च एकेनैव सूत्रेण विहिता ।
यदा अधिकरण-संज्ञा प्रवृत्ता भवति तदा 'सप्तम्यधिकरणे च – २.३.३६' (अधिकरणे सप्तमी स्यात् ।
चकाराद् दूरान्तिकार्थेभ्यः ।) इति सूत्रेण सप्तमी प्रवर्तते ।
बहुभिः सूत्रैः वार्तिकैः च उपपद-सप्तमी विहिता ।
कर्म-प्रवचनीय-संज्ञां पुरस्कृत्य सप्तमी तु एकेनैव सूत्रेण विहिता ।

१. **बालः कटे उपविशति ।
पाचकः स्थाल्याम् ओदनं पचति ।
तस्य पठने इच्छा अस्ति ।
तिलेषु तैलम् अस्ति ।**

**आधारो ऽधिकरणम् – १.४.४५** कर्तृ-कर्म-द्वारा तन्-निष्ठा-क्रियायाः आधारः कारकम् अधिकरण-संज्ञः स्यात् ।
(अष्टमं (८) पृष्ठं पश्यन्तु ।)

आधारस् त्रिधा – १. औपश्लेषिकः २. वैषयिकः ३. अभिव्यापकश् चेति ।

i. **एक-देश-व्याप्ति-रूपः आधारः औपश्लेषिकः ।**
सः च संयोग-मूलकः समवाय-मूलको वा भवति ।
अयम् आधारः स्वस्य एक-देश-व्याप्ति-रूपो भवति, न तु सकलावयव-व्याप्ति-रूपः ।
यथा – कटे उपविशति ।
अत्र कटः उपवेशन-क्रियायाः आधारः ।
किन्तु उपवेशन-क्रिया कटस्य एक-देशे भवति, न तु कृत्स्ने कटे ।
अत्र सम्बन्धः संयोगः ।
अतः अयम् औपश्लेषिकः आधारः ।
'पाचकः स्थाल्याम् ओदनं पचति' इत्यत्र तु ओदनं कर्म ।
तत्-कर्म-निष्ठ-क्रियायाः आधारः स्थाली ।
एषो ऽपि औपश्लेषिकः एव ।

ii. **विषयतादि-सम्बन्ध-मूलकः आधारः वैषयिकः ।**  
अत्र संयोगः समवायो वा न भवति ।
अतः औपश्लेषिकाभिव्यापकातिरिक्तः सर्वः अपि आधारः वैषयिकः इति ज्ञेयम् ।
यथा – पठने इच्छा अस्ति ।
पठन-विषयीणी इच्छा इत्यर्थः ।
अत्र पठनम् आधारः ।
सम्बन्धश् च विषयता,


[[P58]]

***


न संयोगः समवायो वा ।
इदं ज्ञेयम् – 'पक्षिणः आकाशे डयन्ते ।'
'शिष्यः गुरौ वसति ।'
इत्यादीनि वैषयिकस्यैव उदाहरणानि ।
न हि अत्र संयोगः समवायो वा सम्बन्धः ।
अतो यत्र संयोग-समवाय-सम्बन्धौ न भवतः तत्र सर्वत्रापि वैषयिकः आधारः इति निश्वेतव्यम् ।

iii. **संयोग-समवाय-मूलकः सकलावयव-व्यापित-रूपः अभिव्यापकः ।**
यथा – तिलेषु तैलम् अस्ति ।
अत्र आधारः तिलानि ।
तिलानां सकलावयवेषु तैलम् (तैलस्य सत्ता) अस्ति ।
सम्बन्धश् च समवायः ।
अतः अयम् अभिव्यापकः आधारः ।
एवं 'सर्वस्मिन् आत्मा अस्ति ।'
'दध्नि सर्पिः अस्ति ।'
इत्यादीनि ।

### (आ) उपपदसप्तमी

२. **बालेषु अधीयानेषु गतः ।
गोषु दुह्यमानासु गतः ।**

**यस्य च भावेन भाव-लक्षणम् – २.३.३७** यस्य क्रियया क्रियान्तरं लक्ष्यते ततः सप्तमी स्यात् ।
ज्ञापक-क्रियाश्रयात् सप्तमीति फलितार्थः ।
अत्र द्वे क्रिये भवतः ।
तयोः एकस्याः क्रियायाः कालः निर्ज्ञातः भवति ।
अपरस्याः क्रियायाः कालः अनिर्ज्ञातः भवति ।
तयोः निर्ज्ञात-काल-क्रिया ज्ञापिका भवति ।
अनिर्ज्ञात-काल-क्रिया ज्ञाप्या भवति ।
तत्र निर्ज्ञात-काल-क्रियाश्रयात् सप्तमी भवति ।
निर्ज्ञात-काल-क्रियाश्रयः कर्ता अपि भवति कर्म अपि ।

i. **बालेषु अधीयानेषु गतः** इत्यत्र अध्ययनं गमनं चेति द्वे क्रिये ।
कदा गतः इति प्रश्ने 'अधीयानेषु बालेषु' इत्य् उत्तरम् ।
अत्र अध्ययनम् अपि ज्ञातम् ।
तस्य कालो ऽपि ज्ञातः ।
तथैव गमनं ज्ञातम् ।
किन्तु तस्य कालः न ज्ञातः ।
अतः अध्ययन-क्रियायाः कालः निर्ज्ञातः ।
गमन-क्रियायाः कालः अनिर्ज्ञातः ।
अतः अनिर्ज्ञात-काल-गमन-क्रिया ज्ञाप्या ।
निर्ज्ञात-काल-अध्ययन-क्रिया ज्ञापिका ।
'बालेषु अधीयानेषु गतः' इत्यत्र बालाः निर्ज्ञात-काल-ज्ञापक-क्रियाश्रयः ।
अतः बाल-शब्दात् सप्तमी ।
अधीयानेषु इत्यत्र तु 'बालेषु' इत्यस्य विशेषणत्वात् सप्तमी ।
अस्मिन् वाक्ये कर्तृ-गता ज्ञापक-क्रिया ।
अध्ययन-क्रियायाः आश्रयः बालाः कर्तारः खलु ।

ii. **गोषु दुह्यमानासु गतः** इत्यत्रापि दोहनं गमनं चेति द्वे क्रिये ।
कदा गतः इति प्रश्ने 'दुह्यमानासु गोषु' इत्य् उत्तरम् ।
अत्र दोहनं ज्ञातम् ।
तस्य कालो ऽपि ज्ञातः ।
गमनं ज्ञातम् ।
तस्य कालः न ज्ञातः ।
अतः दोहन-क्रियायाः कालः निर्ज्ञातः ।
गमन-क्रियायाः कालः अनिर्ज्ञातः ।
अतः


[[P59]]

***


अनिर्ज्ञात-काल-गमन-क्रिया ज्ञाप्या ।
निर्ज्ञात-दोहन-क्रिया ज्ञापिका ।
'गोषु दुह्यमानासु गतः' इत्यत्र गावः निर्ज्ञात-काल-ज्ञापक-क्रियाश्रयः ।
अतः गो-शब्दात् सप्तमी ।
'दुह्यमानासु' इत्यत्र तु 'गोषु' इत्यस्य विशेषणत्वात् सप्तमी ।
अस्मिन् वाक्ये ज्ञापक-क्रिया कर्म-गता ।
दोहन-क्रियायाः कर्म-भूताः गावः ननु ।

iii. **अधीती व्याकरणे ।**

**क्तस्येन्-विषयस्य कर्मण्युपसङ्ख्यानम् (वा)** इन्-प्रत्ययान्तो यः क्त-प्रत्ययान्तः तस्य कर्मणि सप्तमी स्यात् इत्यर्थः ।
अधीती व्याकरणे ।
अधीतम् अनेन – इति विग्रहे तद्धितः इन्-प्रत्ययः (अधीत + इन्) भवति ।
अतः अधीती इति इन्-प्रत्ययान्तः क्त-प्रत्ययान्तः ।
अधीती = अधीतवान् इत्यर्थः ।
किम् अधीतवान् इति जिज्ञासायां व्याकरणं कर्मत्वेन अन्वेति ।
अतः द्वितीयायाः प्राप्तौ सप्तमी विधीयते ।
व्याकरण-कर्मक-अध्ययन-कर्ता इत्यर्थः ।

*****


[[P60]]

***

## १०. कारकसङ्ग्रहः

| कारकसूत्राणि अर्थाः च | कारकाणि | विभक्तयः | उदाहरणानि |
| :--- | :--- | :--- | :--- |
| १. स्वतन्त्रः कर्ता – (१.४.५४) व्यापाराश्रयः कर्ता । | कर्ता | तृतीया<br>प्रथमा\*<br>षष्ठी | – कर्मप्र – गुरुणा पाठः क्रियते ।<br>– कर्तृप्र – छात्राः शालां प्रविशन्ति ।<br>– कृष्णस्य गमनम् । |
| २. कर्तुरीप्सिततमं कर्म – (१.४.४९) फलेन सम्बन्धुम् इष्यमाणं कर्म । | कर्म | द्वितीया<br>प्रथमा\*<br>षष्ठी | – कर्तृप्र – धीराः पर्वतान् आरोहन्ति ।<br>– कर्मप्र – रोगिणा वैद्यः अवलोक्यते ।<br>– रामायणस्य रचयिता । |
| ३. साधकतमं करणम् – (१.४.४२) यत् स्वव्यापारसमनन्तरम् एव फलोत्पादकं तत् करणम् । | करणम् | तृतीया | – रामः बाणेन रावणं हन्ति । |
| ४. कर्मणा यमभिप्रैति स सम्प्रदानम् – (१.४.३२) कर्मणा सम्बन्धुं यम् अभिप्रैति (इच्छति) सः सम्प्रदानम् । | सम्प्रदानम् | चतुर्थी | – विश्वासः मित्राय पुस्तकं ददाति । |

\* प्रातिपदिकार्थम् अवलम्ब्य एषा प्रथमा ।

[[P61]]

***

| | | | |
| :--- | :--- | :--- | :--- |
| ५. ध्रुवमपायेऽपादानम् – (१.४.२४) विभागाश्रयः अपादानम् । | अपादानम् | पञ्चमी | – बालः वाहनात् पतति । |
| ६. आधारोऽधिकरणम् – (१.४.४५) कर्तरि विद्यमानक्रियायाः कर्मणि विद्यमानफलस्य वा आधारः अधिकरणम् । | अधिकरणम् | सप्तमी | – षष्ठी राज्ञः पुरुषः ।<br>– सर्वे कटे उपविशन्ति ।<br>– मोक्षे इच्छा अस्ति ।<br>– तिले तैलम् अस्ति । |
| **विशेषः –** | \multicolumn{3}{l}{१. यः क्रियया अन्वेति = सम्बन्धं प्राप्नोति सः कारकम् ।<br>२. कर्तृकारकात् परा प्रथमा, तृतीया, षष्ठी च श्रूयते ।<br>३. कर्मकारकात् परा द्वितीया, प्रथमा, षष्ठी च श्रूयते ।<br>४. करणात् तृतीया, सम्प्रदानात् चतुर्थी, अपादानात् पञ्चमी, अधिकरणात् सप्तमी च नियता ।} |

[[P62]]

***

## ११. इदम् अवधेयम्


१. पुष्पेभ्यः स्पृहयति ।
पुष्पाणि स्पृहयति ।

२. ग्रामं गच्छति ।
ग्रामाय गच्छति ।

३. अलं विस्तरेण ।
भीमः बकाय अलम् ।

४. आलस्येन न पठति ।
आलस्यात् न पठति ।

५. तक्रं विना कथं भोजनम् ?
तेन विना तृणम् अपि न चलति ।
रामात् विना सीता न तिष्ठति ।

६. ग्रामस्य दूरं वृक्षः ।
नगरस्य दूरेण ग्रामः ।
गृहस्य दूरात् गोष्ठम् अस्ति ।
ग्रामस्य दूरे जलपातः ।

७. गृहात् दूरं विद्यालयः ।
गृहस्य दूरं विद्यालयः ।

८. किं निमित्तं वसति ?
केन निमित्तेन वसति ?
कस्मै निमित्ताय गच्छति ?
कस्मात् निमित्तात् आगतः ?
कस्य निमित्तस्य कार्यक्रमः ?
कस्मिन् निमित्ते इदं प्रवृत्तम् ?
को हेतुः ?
केन हेतुना ?
इत्यादिः ।

९. चन्द्रेण सदृशं मुखम् ।
चन्द्रस्य सदृशं मुखम् ।

१०. प्राणिनां मानवः श्रेष्ठः ।
प्राणिषु मानवः श्रेष्ठः ।

---

१. स्पृहयतेः प्रयोगे ईप्सितात् द्वितीया, चतुर्थी च भवतः ।
(स्पृहेरीप्सितः – १.४.३६)  
२. गत्यर्थक-धातूनां प्रयोगे कर्मणो द्वितीया चतुर्थी च भवतः ।
(गत्यर्थ-कर्मणि द्वितीया-चतुर्थ्यौ चेष्टायाम् अनध्वनि – २.३.१२)  
३. निषेधार्थकस्य 'अलम्' इति शब्दस्य प्रयोगे तृतीया, पर्याप्त्यर्थे तु चतुर्थी भवति ।
[गम्यमानापि क्रिया कारक-विभक्ति-प्रयोजिका (वा)] (नमः-स्वस्ति-स्वाहा-स्वधालं-वषड्-योगाच् च – २.३.१६)  
४. गुण-वाचकस्य हेत्वर्थे विद्यमानस्य प्रयोगे तृतीया, पञ्चमी च भवतः स्त्री-लिङ्गे तु तृतीयैव ।
(विभाषा गुणे ऽस्त्रियाम् – २.३.२५)  
५. विना प्रयोगे द्वितीया, तृतीया, पञ्चमी च भवन्ति ।
(पृथग्-विना-नानाभिः तृतीयान्यतरस्याम् – २.३.३२)  
६. अद्रव्य-वचनेभ्यो दूरान्तिकार्थेभ्यो द्वितीया, तृतीया, पञ्चमी, सप्तमी च भवन्ति ।
(दूरान्तिकार्थेभ्यो द्वितीया च – २.३.३५, सप्तम्यधिकरणे च – २.३.३६)  
७. दूरार्थकैः अन्तिकार्थैश् च शब्दैः योगे पञ्चमी षष्ठी च स्यात् ।
(दूरान्तिकार्थैः षष्ठी अन्यतरस्याम् – २.३.३४)  
८. निमित्त-पर्यायाणां प्रयोगे, तेषां तद्-विशेषणानां च प्रायः सर्वाः विभक्तयः भवन्ति ।
[निमित्त-पर्याय-प्रयोगे सर्वासाम् प्राय-दर्शनम् (वा)]  
९. सदृशार्थक-शब्दस्य प्रयोगे उपमान-वाचकात् तृतीया, षष्ठी च भवतः ।
(तुल्यार्थैर् अतुलोपमाभ्यां तृतीयान्यतरस्याम् – २.३.७२)  
१०. यस्मात् समुदायात् जाति-गुण-क्रिया-संज्ञाभिः एक-देशस्य पृथक्-करणं क्रियते तस्मात् समुदायात् षष्ठी, सप्तमी च भवतः ।
(यतश् च निर्धारणम् – २.३.३८)


[[P63]]

***

## १२ कारकाणाम् अन्तर्भेदाः


षट् कारकाणि इत्य् उक्तम् ।
तेषां कारकाणाम् अन्तर्भेदाः ।
यथा –

### १. कर्ता –
i. शुद्धः ii. प्रयोजको हेतुः iii. कर्म-कर्ता – चेति कर्ता त्रिविधः ।
यथा –
i. शुद्ध-कर्ता¹ – मया हरिः सेव्यते ।
ii. हेतु-कर्ता² – हरिणा भक्तेन कार्यं कार्यते ।
iii. कर्म-कर्ता³ – वसुदेवः कृष्णं गोकुलं गमयति ।
(तृतीय-वाक्ये कृष्णः कर्म-कर्ता) ।

### २. कर्म –
i. निर्वर्त्यम् ii. विकार्यम् iii. प्राप्यम् iv. उदासीनम् v. द्वेष्यम् vi. संज्ञान्तरैः अनाख्यातम् vii. अन्य-पूर्वकं चेति सप्त-विधम् ।
यथा –
i. निर्वर्त्यम्⁴ – कुम्भ-कारः घटं करोति ।
ii. विकार्यम्⁵ – स्वर्ण-कारः सुवर्णं कुण्डलं करोति ।
iii. प्राप्यम्⁶ – बालः घटं पश्यति ।
iv. उदासीनम्⁷ – स ग्रामं गच्छन् तृणं स्पृशति ।
v. द्वेष्यम्⁸ – वैरिणा निगृह्यमाणः सैनिकः विषं भुङ्क्ते ।
vi. संज्ञान्तरैः अनाख्यातम्⁹ – गोपालः गां पयो दोग्धि ।
vii. अन्य-पूर्वकम्¹⁰ – हरिः वैकुण्ठम् अधिशेते ।

---
1.  'स्वतन्त्रः कर्ता' इति सूत्रेण विहितः कर्ता ।
2.  'तत्-प्रयोजको हेतुश् च' इति सूत्रेण विहितः कर्ता ।
3.  'गति-बुद्धि...' इति सूत्रेण कर्म-संज्ञा-सहितः प्रयोज्य-कर्ता ।
4.  निर्वर्त्यम् = उत्पाद्यम् ।
5.  यदा प्रकृतिः परिणामित्वेन विवक्ष्यते तदा विकार्यं कर्म ।
    सुवर्णं प्रकृतिः ।
    कुण्डलं विकृतिः ।
6.  क्रिया-कृत-विशेषाणां सिद्धिः यत्र न गम्यते, तत् प्राप्यं कर्म ।
7.  औदासीन्येन प्राप्यम् उदासीनम् ।
8.  अनीप्सितं द्वेष्यम् ।
9.  अपादानादिभिः अविवक्षितम् 'अकथितं च' इति सूत्रेण विहितम् ।
10. 'अधि-शीङ्...' इत्यादि-सूत्र-विहितम् ।


[[P64]]

***

### ३. करणम् –


एक-विधम् एव करणम् ।
यथा – रामः रावणं बाणेन हन्ति ।

### ४. सम्प्रदानम् –

i. अनिराकर्तृ ii. प्रेरयितृ iii. अनुमन्तृ च इति सम्प्रदानं त्रि-विधम् ।
यथा –
i. अनिराकर्तृ¹¹ – वटुः सूर्याय अर्घ्यं ददाति ।
ii. प्रेरयितृ¹² – राजा विप्राय गां ददाति ।
iii. अनुमन्तृ¹³ – शिष्यः उपध्यायाय गां ददाति ।

### ५. अपादानम् –

i. निर्दिष्ट-विषयम् ii. उपात्त-विषयम् iii. अपेक्षित-क्रियं चेति त्रि-विधम् ।
यथा –
i. निर्दिष्ट-विषयम्¹⁴ – चैत्रः अश्वात् पतति ।
ii. उपात्त-विषयम्¹⁵ – बलाहकाद् विद्योतते विद्युत् ।
iii. अपेक्षित-क्रियम्¹⁶ – कुतो भवान् ?
पाटली-पुत्रात् ।

### ६. अधिकरणम् –

i. औपश्लेषिकम् ii. वैषयिकम् iii. अभिव्यापकं चेति त्रि-विधम् ।
यथा –
i. औपश्लेषिकम्¹⁷ – शिशुः कटे शेते ।
ii. वैषयिकम्¹⁸ – मोक्षे इच्छा अस्ति ।
iii. अभिव्यापकम्¹⁹ – तिलेषु तैलम् अस्ति ।

---
11. यः सम्प्रदानं सः न याचते, न अनुमन्यते, न वा निराकरोति ।
12. यः सम्प्रदानं सः आदौ याचते ।
13. यः सम्प्रदानं सः न याचते, किन्तु अनुमन्यते ।
14. यत्र साक्षात् धातुना गतिः निर्दिश्यते ।
15. यत्र धात्वन्तरार्थाङ्गं स्वार्थं धातुर् आह (यथा – निःसरणाङ्गे विद्योतने द्युतिर् अस्ति सम्प्रत्युदाहरणे) ।
16. अनुपात्त-धात्वर्थ-क्रिया-साकाङ्क्षम् । (प्रकृतोदाहरणे धातुः अनुपात्तः) ।
17. संयोगादि-सम्बन्ध-निबन्धनम् ।
18. विषयत्व-सम्बन्धात् आगतम् । (औपश्लेषिकाभिव्यापकातिरिक्तम्) ।
19. सकलावयव-व्याप्ति-कृतम् ।


[[P65]]

***

## १३ द्विकर्मक-स्थलम्, णीजन्तश् च
### (अ) द्विकर्मकस्थले अपादानादीनाम् अविवक्षायां व्यवस्था


दुहादयो धातवः द्विकर्मकाः भवन्ति ।
द्वयोः कर्मणोः एकतरं गौणम् अपरं प्रधानं च भवति ।
अपादानादि-विशेषैः अविवक्षितं कारकं गौणं कर्म भवति ।
ततो द्वितीयापि भवति ।
यदि अपादानादित्व-रूपेणैव विवक्षा भवति, तदा तत्-तत्-कारकादि-सम्बन्धिनी विभक्तिर् एव प्रवर्तते ।
यथा –

| अपादानादिविशेषैः अविवक्षितत्वे वाक्यानि इत्थं सम्भवन्ति । | अपादानादिविशेषैः विवक्षितत्वे वाक्यानि इत्थं सम्भवन्ति । |
| :--- | :--- |
| १. गोपालः गां पयो दोग्धि । | १. गोपालः गोः पयः दोग्धि । |
| २. वामनः बलिं वसुधां याचते । | २. वामनः बलेः वसुधां याचते । |
| ३. पाचकः तण्डुलान् ओदनं पचति । | ३. पाचकः तण्डुलानाम् ओदनं पचति । |
| ४. राजा गर्गान् शतं दण्डयति । | ४. राजा गर्गेभ्यः शतं दण्डयति । |
| ५. गोपः गां व्रजम् अवरुणद्धि । | ५. गोपः गां व्रजे अवरुणद्धि । |
| ६. पान्थः माणवकं पन्थानं पृच्छति । | ६. पान्थः माणवकात् पन्थानं पृच्छति । |
| ७. वटुः वृक्षं फलानि अवचिनोति । | ७. वटुः वृक्षात् फलानि अवचिनोति । |
| ८. पिता माणवकं धर्मं ब्रूते । | ८. पिता माणवकाय धर्मं ब्रूते । |
| ९. गुरुः माणवकं धर्मं शास्ति । | ९. गुरुः माणवकाय धर्मं शास्ति । |
| १०. चैत्रः देवदत्तं शतं जयति । | १०. चैत्रः देवदत्तात् शतं जयति । |
| ११. सुरासुरगणः सुधां क्षीरनिधिं मथ्नाति । | ११. सुरासुरगणः सुधां क्षीरनिधौ मथ्नाति । |
| १२. चैत्रः देवदत्तं शतं मुष्णाति । | १२. चैत्रः देवदत्तात् शतं मुष्णाति । |
| १३. कृषिकः ग्रामम् अजां नयति । | १३. कृषिकः ग्रामे अजां नयति । |
| १४. गोपः वृषभं गोष्ठं हरति । | १४. गोपः वृषभं गोष्ठे हरति । |
| १५. गोपः गोवत्सं गोष्ठं कर्षति । | १५. गोपः गोवत्सं गोष्ठे कर्षति । |
| १६. कृषिकः अजापुत्रं नगरं वहति । | १६. कृषिकः अजापुत्रं नगरे वहति । |

अपादानादि-विशेषैः विवक्षिते वाक्यानि कथं भवेयुः इत्यत्र नागेशस्य अन्येषां च मत-भेदः अस्ति ।
अत्र तु तत्त्व-बोधिनीम् अनुसृत्य वाक्यानि लिखितानि ।


[[P66]]

***

### (आ) द्विकर्मकस्थले कर्मणिप्रयोगः
#### इमानि द्विकर्मकवाक्यानि कर्मणिप्रयोगे (कर्मवाच्ये) एवं प्रयोक्तव्यानि –


| कर्तरिप्रयोगः (कर्तृवाच्यः) | कर्मणिप्रयोगः (कर्मवाच्यः) |
| :--- | :--- |
| १. गोपालः गां पयो दोग्धि । | १. गोपालेन गौः पयो दुह्यते । |
| २. वामनः बलिं वसुधां याचते । | २. वामनेन बलिः वसुधां याच्यते । |
| ३. पाचकः तण्डुलान् ओदनं पचति । | ३. पाचकेन तण्डुलाः ओदनं पच्यन्ते । |
| ४. राजा गर्गान् शतं दण्डयति । | ४. राज्ञा गर्गाः शतं दण्ड्यन्ते । |
| ५. गोपः गां व्रजम् अवरुणद्धि । | ५. गोपेन गां व्रजः अवरुध्यते । |
| ६. पान्थः माणवकं पन्थानं पृच्छति । | ६. पान्थेन माणवकः पन्थानं पृच्छ्यते । |
| ७. वटुः वृक्षं फलानि अवचिनोति । | ७. वटुना वृक्षः फलानि अवचीयते । |
| ८. पिता माणवकं धर्मं ब्रूते । | ८. पित्रा माणवकः धर्मम् उच्यते । |
| ९. गुरुः माणवकं धर्मं शास्ति । | ९. गुरुणा माणवकः धर्मं शास्यते । |
| १०. चैत्रः शतं देवदत्तं जयति । | १०. चैत्रेण देवदत्तः शतं जीयते । |
| ११. सुरासुरगणः सुधां क्षीरनिधिं मथ्नाति । | ११. सुरासुरगणेन सुधां क्षीरनिधिः मध्यते । |
| १२. चैत्रः देवदत्तं शतं मुष्णाति । | १२. चैत्रेण देवदत्तः शतं मुष्यते । |
| १३. कृषिकः ग्रामम् अजां नयति । | १३. कृषिकः ग्रामम् अजा नीयते । |
| १४. गोपः वृषभं गोष्ठं हरति । | १४. गोपेन वृषभः गोष्ठं ह्रियते । |
| १५. गोपः गोवत्सं गोष्ठं कर्षति । | १५. गोपेन गोवत्सः गोष्ठं कृष्यते । |
| १६. कृषिकः अजापुत्रं नगरं वहति । | १६. कृषिकेण अजापुत्रः नगरम् उह्यते । |

'दुह्यते' इत्यारभ्य 'मुष्यते' इत्यन्तं यावत् गौणे कर्मणि लकारः कृतः ।
अतो गौण-कर्मणः अभिधानात् गौण-कर्मणो न द्वितीया, अपि तु प्रथमा ।
'नीयते' इत्यारभ्य 'उह्यते' इत्यन्तं यावत् प्रधाने कर्मणि लकारः कृतः ।
अतः प्रधान-कर्मणः अभिधानात् प्रधान-कर्मणः परा द्वितीया न, अपि तु प्रथमा ।

अत्र दुहादयो द्वादश धातवः ।
तेषाम् एकः गणः ।
नी-हृ-कृष्-वहाश् चत्वारो धातवः ।
तेषाम् अपरः गणः ।
दुहादीनां गौणे कर्मणि लकारः ।
नी-हृ-कृष्-वहां प्रधाने कर्मणि लकारः इति विवेकः ।
"गौणे कर्मणि दुह्-आदेः प्रधाने नी-हृ-कृष्-वहाम्" इति वचनम् अत्र प्रमाणम् ।


[[P67]]

***

### (इ) णिजन्तस्य कर्मणिप्रयोगः


गति-बुद्ध्यादेः (एक-विंशतितमं (२१) पृष्ठं पश्यन्तु) उदाहरणानां कर्तरि कर्मणि च व्यवस्था इत्थं वर्तते –

| | |
| :--- | :--- |
| १. गुरुः छात्रं श्लोकार्थं बोधयति । | १. गुरुणा छात्रः श्लोकार्थं बोध्यते / गुरुणा छात्रं श्लोकार्थः बोध्यते । |
| २. माता शिशुम् ओदनं भोजयति । | २. मात्रा शिशुः ओदनं भोज्यते / मात्रा शिशुम् ओदनः भोज्यते । |
| ३. अध्यापकः बालं वेदम् अध्यापयति । | ३. अध्यापकेन बालः वेदम् अध्याप्यते / अध्यापकेन बालं वेदः अध्याप्यते । |
| ४. पिता बालं विद्यालयं गमयति । | ४. पित्रा बालः विद्यालयं गम्यते । |
| ५. तरुणः वृद्धम् उपवेशयति । | ५. तरुणेन वृद्धः उपवेश्यते । |
| ६. गुरुः विद्यार्थिनं पद्यार्थं जल्पयति । | ६. गुरुणा विद्यार्थी पद्यार्थं जल्प्यते । |
| ७. पिता शिशुं शुकं दर्शयति । | ७. पित्रा शिशुः शुकं दर्श्यते । |
| ८. स्वामी देवदत्तं कटं कारयति । | ८. स्वामिना देवदत्तः कटं कार्यते । |
| ९. स्वामी भृत्यं घटं हारयति । | ९. स्वामिना भृत्यः घटं हार्यते । |

बुद्ध्यर्थकस्य भक्षार्थकस्य शब्द-कर्मकाणां च प्रयोज्ये कर्मणि प्रधान-कर्मणि वा लकारः ।
त्रीन् एतान् विहाय अन्येषां प्रयोज्ये कर्मणि लकारः ।
(अण्यन्त-अवस्थायां यः कर्ता स एव ण्यन्त-अवस्थायां प्रयोज्य-कर्म भवति ।
यथा – छात्रः श्लोकार्थं बोधति ।
गुरुः छात्रं श्लोकार्थं बोधयति ।
अत्र द्वितीय-वाक्ये छात्रः प्रयोज्य-कर्म ।
एवम् अन्यत्र ऊह्यम् ।
विस्तरस् तु गति-बुद्धि-सूत्र-व्याख्याने दृष्टव्यः ।) अत्र इदं वचनं प्रमाणम् –
> बुद्धि-भक्षार्थयोः शब्द-कर्मणां च निजेच्छया ।  
> प्रयोज्य-कर्मण्यन्येषां ण्यन्तानां लादयो मताः ॥

*****


[[P68]]

***

## १४ अष्टाध्यायीसूत्राणि

### (अ) कारकसंज्ञाविधायकानि सूत्राणि
#### प्रथमाध्याये तृतीयः पादः

२३. कारके ।  
२४. ध्रुवमपायेऽपादानम् ।  
२५. भीत्रार्थानां भय-हेतुः ।  
२६. पराजेरसोढः ।  
२७. वारणार्थानामीप्सितः ।  
२८. अन्तर्धौ येनादर्शनमिच्छति ।  
२९. आख्यातोपयोगे ।  
३०. जनिकर्तुः प्रकृतिः ।  
३१. भुवः प्रभवः ।  
३२. कर्मणा यमभिप्रैति स सम्प्रदानम् ।  
३३. रुच्यर्थानां प्रीयमाणः ।  
३४. श्लाघ-ह्नुङ्-स्था-शपां ज्ञीप्स्यमानः ।  
३५. धारेरुत्तमर्णः ।  
३६. स्पृहेरीप्सितः ।  
३७. क्रुध-द्रुहेर्ष्यासूयार्थानां यं प्रति कोपः।  
३८. क्रुध-द्रुहोर् उपसृष्टयोः कर्म ।  
३९. राधीक्ष्योर्यस्य विप्रश्नः ।  
४०. प्रत्याङ्भ्यां श्रुवः पूर्वस्य कर्ता ।  
४१. अनु-प्रति-गृणश् च ।  
४२. साधकतमं करणम् ।  
४३. दिवः कर्म च ।  
४४. परिक्रयणे सम्प्रदानमन्यतरस्याम् ।  
४५. आधारोऽधिकरणम् ।  
४६. अधि-शीङ्-स्थासां कर्म ।  
४७. अभिनिविशश् च ।  
४८. उपान्वध्याङ्वसः ।  
४९. कर्तुरीप्सिततमं कर्म ।  
५०. तथा-युक्तं चानीप्सितम् ।  
५१. अकथितं च ।  
५२. गति-बुद्धि-प्रत्यवसानार्थ-शब्द-कर्माकर्मकाणाम् अणि कर्ता स णौ ।  
५३. हृ-क्रोर् अन्यतरस्याम् ।  
५४. स्वतन्त्रः कर्ता ।  
५५. तत्-प्रयोजको हेतुश् च


### (आ) विभक्तिविधायकानि सूत्राणि
#### द्वितीयाध्याये तृतीयः पादः

१. अनभिहिते ।  
२. कर्मणि द्वितीया ।  
३. तृतीया च होश् छन्दसि ।  
४. अन्तरान्तरेण युक्ते ।  
५. कालाध्वनोर् अत्यन्त-संयोगे ।  
६. अपवर्गे तृतीया ।  
७. सप्तमी-पञ्चम्यौ कारक-मध्ये ।  
८. कर्म-प्रवचनीय-युक्ते द्वितीया ।  
९. यस्माद् अधिकं यस्य चेश्वर-वचनं तत्र सप्तमी ।  
१०. पञ्चम्यपाङ्परिभिः ।  
११. प्रतिनिधि-प्रतिदाने च यस्मात् ।  
१2. गत्यर्थ-कर्मणि द्वितीया-चतुर्थ्यौ चेष्टायाम् अनध्वनि ।  
१३. चतुर्थी सम्प्रदाने ।  
१४. क्रियार्थोपपदस्य च कर्मणि स्थानिनः ।  
१५. तुमर्थाच् च भाव-वचनात् ।  
१६. नमः-स्वस्ति-स्वाहा-स्वधालं-वषड्-योगाच् च ।


[[P69]]

***


१७. मन्य-कर्मण्यनादरे विभाषाप्राणिषु ।  
१८. कर्तृ-करणयोस् तृतीया ।  
१९. सह-युक्ते ऽप्रधाने ।  
२०. येनाङ्ग-विकारः ।  
२१. इत्थं-भूत-लक्षणे ।  
२२. संज्ञो ऽन्यतरस्यां कर्मणि ।  
२३. हेतौ ।  
२४. अकर्तर्युणे पञ्चमी ।  
२५. विभाषा गुणे ऽस्त्रियाम् ।  
२६. षष्ठी हेतु-प्रयोगे ।  
२७. सर्वनाम्नस् तृतीया च ।  
२८. अपादाने पञ्चमी ।  
२९. अन्याराद्-इतरर्ते-दिक्-छब्दाञ्चूत्तर-पदाजाहि-युक्ते ।  
३०. षष्ठ्यतसर्थ-प्रत्ययेन ।  
३१. एनपा द्वितीया ।  
३२. पृथग्-विना-नानाभिस् तृतीयान्यतरस्याम् ।  
३३. करणे च स्तोकाल्प-कृच्छ्र-कतिपयस्यासत्त्व-वचनस्य ।  
३४. दूरान्तिकार्थैः षष्ठ्यन्यतरस्याम् ।  
३५. दूरान्तिकार्थेभ्यो द्वितीया च ।  
३६. सप्तम्यधिकरणे च ।  
३७. यस्य च भावेन भाव-लक्षणम् ।  
३८. षष्ठी चानादरे ।  
३९. स्वामीश्वराधिपति-दायाद-साक्षि-प्रतिभू-प्रसूतैश् च ।  
४०. आयुक्त-कुशलाभ्यां चासेवायाम् ।  
४१. यतश् च निर्धारणम् ।  
४२. पञ्चमी विभक्ते ।  
४३. साधु-निपुणाभ्याम् अर्चायां सप्तम्यप्रतेः ।  
४४. प्रसितोत्सुकाभ्यां तृतीया च ।  
४५. नक्षत्रे च लुपि ।  
४६. प्रातिपदिकार्थ-लिङ्ग-परिमाण-वचन-मात्रे प्रथमा ।  
४७. सम्बोधने च ।  
४८. सामन्त्रितम् ।  
४९. एक-वचनं सम्बुद्धिः ।  
५०. षष्ठी शेषे ।  
५१. ज्ञो ऽविदर्थस्य करणे ।  
५२. अधीगर्थ-दयेशां कर्मणि ।  
५३. कृञः प्रति-यत्ने ।  
५४. रुजार्थानां भाव-वचनानाम् अज्वरेः ।  
५५. आशिषि नाथः ।  
५६. जासि-निप्रहण-नाट-क्राथ-पिषां हिंसायाम् ।  
५७. व्यव-हृ-पणोः समर्थयोः ।  
५८. दिवस् तदर्थस्य ।  
५९. विभाषोपसर्गे ।  
६०. द्वितीया ब्राह्मणे ।  
६१. प्रेष्य-ब्रुवोर् हविषो देवता-सम्प्रदाने ।  
६२. चतुर्थ्यर्थे बहुलं छन्दसि ।  
६३. यजेश् च करणे ।  
६४. कृत्वो ऽर्थ-प्रयोगे काले ऽधिकरणे ।  
६५. कर्तृ-कर्मणोः कृति ।  
६६. उभय-प्राप्तौ कर्मणि ।  
६७. क्तस्य च वर्तमाने ।  
६८. अधिकरण-वाचिनश् च ।  
६९. न लोक-अव्यय-निष्ठा-खलर्थ-तृनाम् ।  
७०. अकेनोर् भविष्यद्-आधमर्ण्ययोः ।  
७१. कृत्यानां कर्तरि वा ।  
७२. तुल्यार्थैर् अतुलोपमाभ्यां तृतीयान्यतरस्याम् ।  
७३. चतुर्थी चाशिष्य-आयुष्य-मद्र-भद्र-कुशल-सुखार्थ-हितैः ।


[[P70]]

***

## १५ कारकादिविभक्तिप्रकरणम्

### प्रथमा


**प्रातिपदिकार्थ-लिङ्ग-परिमाण-वचन-मात्रे प्रथमा – २.३.४६ ।** नियतोपस्थितिकः प्रातिपदिकार्थः ।
मात्र-शब्दस्य प्रत्येकं योगः ।
प्रातिपदिकार्थ-मात्रे लिङ्ग-मात्राद्याधिक्ये संख्या-मात्रे च प्रथमा स्यात् ।
उच्चैः ।
नीचैः ।
कृष्णः ।
श्रीः ।
ज्ञानम् ।
अलिङ्गा नियत-लिङ्गाश् च प्रातिपदिकार्थ-मात्र इत्यस्योदारहणम् ।
अनियत-लिङ्गास् तु लिङ्ग-मात्राद्याधिक्यस्य – तटः, तटी, तटम् ।
परिमाण-मात्रे – द्रोणो व्रीहिः ।
द्रोण-रूपं यत्-परिमाणं तत्-परिच्छिन्नो व्रीहिर् इत्यर्थः ।
प्रत्ययार्थे परिमाणे प्रकृत्यर्थो ऽभेदेन संसर्गेण विशेषणम्, प्रत्ययार्थस् तु परिच्छेद्य-परिच्छेदक-भावेन व्रीहौ विशेषणम् इति विवेकः ।
वचनं संख्या ।
एकः ।
द्वौ ।
बहवः ।
इहोक्तार्थत्वाद् विभक्तेर् अप्राप्तौ वचनम् ।

**संबोधने च – २.३.४७ ।** इह प्रथमा स्यात् ।
हे राम ।

### द्वितीया

**कारके – २.४.२३ ।** इत्यधिकृत्य ।

**कर्तुर् ईप्सिततमं कर्म – १.४.४९ ।** कर्तुः क्रियया आप्तुम् इष्टतमं कारकं कर्म-संज्ञं स्यात् ।
'कर्तुः' किम् ?
माषेष्वश्वं बध्नाति ।
कर्मण ईप्सिता माषाः, न तु कर्तुः ।
तमब्-ग्रहणं किम् ?
पयसा ओदनं भुङ्क्ते ।
'कर्म' इत्यनुवृत्तौ पुनः कर्म-ग्रहणम् आधार-निवृत्त्यर्थम् ।
अन्यथा गेहं प्रविशति इत्यत्रैव स्यात् ।

**अनभिहिते – २.३.१ ।** इत्यधिकृत्य ।

**कर्मणि द्वितीया – २.३.२ ।** अनुक्ते कर्मणि द्वितीया स्यात् ।
हरिं भजति ।
अभिहिते तु कर्मणि 'प्रातिपदिकार्थ-मात्रे' इति प्रथमैव ।
अभिधानं तु प्रायेण तिङ्-कृत्-तद्धित-समासैः ।
तिङ्, हरिः सेव्यते ।
कृत्, लक्ष्म्या सेवितः ।
तद्धितः, शतेन क्रीतः शत्यः ।
समासः, प्राप्त आनन्दो यं स प्राप्तानन्दः ।
क्वचिन्-निपातेनाभिधानम् ।
यथा – 'विष-वृक्षो ऽपि संवर्ध्य स्वयं छेत्तुम् असाम्प्रतम् ।'
साम्प्रतम् इत्यस्य हि युज्यत इत्यर्थः ।

**तथा-युक्तं चानीप्सितम् – १.४.५० ।** ईप्सिततमवत्-क्रियया युक्तम् अनीप्सितम् अपि कारकं कर्म-संज्ञं स्यात् ।
ग्रामं गच्छंस् तृणं स्पृशति ।
ओदनं भुञ्जानो विषं भुङ्क्ते ।

**अकथितं च – १.४.५१ ।** अपादान-आदि-विशेषैर् अविवक्षितं कारकं कर्म-संज्ञं स्यात् ।
> दुह्-याच्-पच्-दण्ड्-रुधि-प्रच्छि-चि-ब्रू-शासु-जि-मथ्-मुषाम् ।
> कर्म-युक् स्याद् अकथितं तथा स्यान्-नी-हृ-कृष्-वहाम् ॥

'दुहादीनां द्वादशानां तथा नी-प्रभृतीनां चतुर्णां कर्मणा यद् युज्यते तद् एवाकथितं कर्म'


[[P71]]

***


इति परिगणनं कर्तव्यम् इत्यर्थः ।
गां दोग्धि पयः ।
बलिं याचते वसुधाम् ।
अविनीतं विनयं याचते ।
तण्डुलान् ओदनं पचति ।
गर्गाञ् छतं दण्डयति ।
व्रजम् अवरुणद्धि गाम् ।
माणवकं पन्थानं पृच्छति ।
वृक्षम् अवचिनोति फलानि ।
माणवकं धर्मं ब्रूते शास्ति वा ।
शतं जयति देवदत्तम् ।
सुधां क्षीर-निधिं मथ्नाति ।
देवदत्तं शतं मुष्णाति ।
ग्रामम् अजां नयति, हरति, कर्षति, वहति वा ।
अर्थ-निबन्धनेयं संज्ञा ।
बलिं भिक्षते वसुधाम् ।
माणवकं धर्मं भाषते, अभिधत्ते, वक्तीत्यादि ।
'कारकम्' किम् ?
माणवकस्य पितरं पन्थानं पृच्छति ।
'अकर्मक-धातुभिर् योगे देशः कालो भावो गन्तव्यो ऽध्वा च कर्म-संज्ञक इति वाच्यम्' (वा ११०३-११०४) ।
कुरून् स्वपिति ।
मासम् आस्ते ।
गोदोहम् आस्ते ।
क्रोशम् आस्ते ।

**गति-बुद्धि-प्रत्यवसानार्थ-शब्द-कर्माकर्मकाणाम् अणि कर्ता स णौ – १.४.५२ ।**  
गत्याद्यर्थानां शब्द-कर्मणाम् अकर्मकाणां चाणौ यः कर्ता स णौ कर्म स्यात् ।  
> शत्रून् अगमयत् स्वर्गं वेदार्थं स्वान् अवेदयत् ।  
> आशयच् चामृतं देवान् वेदम् अध्यापयद् विधिम् ।  
> आसयत् सलिले पृथ्वीं यः स मे श्री-हरिर् गतिः ।

'गति-' इत्यादि किम् ?
पाचयत्योदनं देवदत्तेन ।
'अण्यन्तानाम्' किम् ?
गमयति देवदत्तो यज्ञदत्तं, तम् अपरः प्रयुङ्क्ते ।
गमयति देवदत्तेन यज्ञदत्तं विष्णुमित्रः ।
'नी-वोह्योर् न' (वा ११०९) ।
नाययति वाहयति वा भारं भृत्येन ।
'नियन्तृ-कर्तृकस्य वहेर् अनिषेधः' (वा १११०) ।
वाहयति रथं वाहान् सूतः ।
'आदि-खाद्योर् न' (वा ११०९) ।
आदयति खादयति वात्रं वटुना ।
'भक्षेर् अहिंसार्थस्य न' (वा ११११) ।
भक्षयत्यन्नं वटुना ।
'अहिंसार्थस्य' किम् ?
भक्षयति बली-वर्दान् सस्यम् ।
'जल्पति-प्रभृतीनाम् उपसंख्यानम्' (वा ११०८) ।
जल्पयति भाषयति वा धर्मं पुत्रं देवदत्तः ।
दृशेश् च (वा ११०८) ।
दर्शयति हरिं भक्तान् ।
सूत्रे ज्ञान-सामान्यार्थानाम् एव ग्रहणं, न तु तद्-विशेषार्थानाम् इत्यनेन ज्ञाप्यते ।
तेन स्मरति, जिघ्रति इत्यादीनां न ।
स्मारयति घ्रापयति वा देवदत्तेन ।
'शब्दायतेर् न' (वा ११०५) ।
शब्दाययति देवदत्तेन ।
धात्वर्थ-संगृहीत-कर्मत्वेनाकर्मकत्वात् प्राप्तिः ।
येषां देश-काल-आदि-भिन्नं कर्म न संभवति ते ऽत्राकर्मकाः ।
न त्वविवक्षित-कर्माणो ऽपि ।
तेन 'मासम् आसयति देवदत्तम्' इत्यादौ कर्मत्वं भवति ।
'देवदत्तेन पाचयति' इत्यादौ तु न ।

**हृ-क्रोर् अन्यतरस्याम् – १.४.५३ ।** हृ-क्रोर् णौ यः कर्ता स णौ वा कर्म-संज्ञः स्यात् ।
हारयति कारयति वा भृत्यं भृत्येन वा कटम् ।
'अभि-वादि-दृशोर् आत्मने-पदे वेति वाच्यम्' (वा १११४) ।
अभिवादयते दर्शयते देवं भक्तं भक्तेन वा ।

**अधि-शीङ्-स्थासां कर्म – १.४.४६ ।** अधि-पूर्वाणाम् एषाम् आधारः कर्म स्यात् ।
अधिशेते अधितिष्ठति अध्यास्ते वा वैकुण्ठं हरिः ।

**अभिनिविशश् च – १.४.४७ ।** अभि-नीत्येतत्-संघात-पूर्वस्य विशतेर् आधारः कर्म स्यात् ।
अभिनिविशते सन्मार्गम् ।
'परिक्रयणे संप्रदानम्-' (सू ५८०) इति सूत्राद् इह


[[P72]]

***


मण्डूक-प्लुत्यान्यतरस्यां ग्रहणम् अनुवर्त्य व्यवस्थित-विभाषाश्रयणात् क्वचिन् न ।
पापे ऽभिनिवेशः ।

**उपान्वध्याङ्वसः – १.४.४८ ।** उपादि-पूर्वस्य वसतेर् आधारः कर्म स्यात् ।
उपवसति, अनुवसति, अधिवसति, आवसति वा वैकुण्ठं हरिः ।
'अभुक्त्यर्थस्य न' (वा १०८७) ।
वने उपवसति ।

>'उभ-सर्वतसोः कार्या धिगुपर्यादिषु त्रिषु ।  
>द्वितीयाम््रेडितान्तेषु ततो ऽन्यत्रापि दृश्यते ॥' (वा १४४४)

उभयतः कृष्णं गोपाः ।
सर्वतः कृष्णम् ।
धिक् कृष्ण-अ-भक्तम् ।
उपर्युपरि लोकं हरिः ।
अध्यधि लोकम् ।
अधोऽधो लोकम् ।
'अभितः-परितः-समया-निकषा-हा-प्रति-योगे ऽपि' (वा १४४२-१४४३) ।
अभितः कृष्णम् ।
परितः कृष्णम् ।
ग्रामं समया ।
निकषा लङ्काम् ।
हा कृष्ण-अ-भक्तम् ।
तस्य शोच्यत इत्यर्थः ।
'बुभुक्षितं न प्रतिभाति किञ्चित्' ।

**अन्तरान्तरेण युक्ते – २.३.४ ।** आभ्यां योगे द्वितीया स्यात् ।
अन्तरा त्वां मां हरिः ।
अन्तरेण हरिं न सुखम् ।

**कर्म-प्रवचनीयाः – १.४.८३ ।** इत्यधिकृत्य ।

**अनुर् लक्षणे – १.४.८४ ।** लक्षणे द्योत्ये ऽनुर् उक्त-संज्ञः स्यात् ।
गति-उपसर्ग-संज्ञापवादः ।

**कर्म-प्रवचनीय-युक्ते द्वितीया – २.३.८ ।** एतेन योगे द्वितीया स्यात् ।
पर्जन्यो जपम् अनु प्रावर्षत् ।
हेतु-भूत-जपोपलक्षितं वर्षणम् इत्यर्थः ।
परापि हेतौ तृतीयानेन बाध्यते ।
'लक्षणेत्थं-भूत-' (सू ५५२) इत्यादिना सिद्धे पुनः संज्ञा-विधान-सामर्थ्यात् ।

**तृतीयार्थे – १.४.८५ ।** अस्मिन् द्योत्ये ऽनुर् उक्त-संज्ञः स्यात् ।
नदीम् अन्ववसिता सेना ।
नद्या सह सम्बद्धेत्यर्थः ।
'षिञ् बन्धने' क्तः ।

**हीने – १.४.८६ ।** हीने द्योत्ये ऽनुः प्राग्वत् ।
अनु हरिं सुराः ।
हरेर् हीना इत्यर्थः ।

**उपो ऽधिके च – १.४.८७ ।** अधिके हीने च द्योत्ये उपेत्यव्ययं प्राक्-संज्ञं स्यात् ।
अधिके सप्तमी वक्ष्यते ।
हीने – उप हरिं सुराः ।

**लक्षणेत्थं-भूताख्यान-भाग-वीप्सासु प्रति-पर्यनवः – १.४.९० ।** एष्वर्थेषु विषय-भूतेषु प्रत्यादयः उक्त-संज्ञाः स्युः ।
लक्षणे – वृक्षं प्रति, परि, अनु वा विद्योतते विद्युत् ।
इत्थं-भूताख्याने – भक्तो विष्णुं प्रति, परि, अनु वा ।
भागे – लक्ष्मीर् हरिं प्रति, परि, अनु वा ।
हरेर् भाग इत्यर्थः ।
वीप्सायाम् – वृक्षं वृक्षं प्रति, परि, अनु वा सिञ्चति ।
अत्रोपसर्गत्वाभावान् न षत्वम् ।
'एषु' किम् ?
परिषिञ्चति ।

**अभिर् अभागे – १.४.९१ ।** भाग-वर्जे लक्षण-आदौ अभिर् उक्त-संज्ञः स्यात् ।
हरिम् अभिवर्तते ।
भक्तो हरिम् अभि ।
देवं देवम् अभि सिञ्चति ।
'अभागे' किम् ?
यद् अत्र ममाभिष्यात् तद् दीयताम् ।

**अधि-परी अनर्थकौ – १.४.९३ ।** उक्त-संज्ञौ स्तः ।
कुतो ऽध्यागच्छति ।
कुतः पर्यागच्छति ।
गति-संज्ञा-बाधात् 'गति-र्गतौ' (सू ३९७७) इति निघातो न ।

**सुः पूजायाम् – १.४.९४ ।** सु सिक्तम्, सुस्तुतम् ।
अनुपसर्गत्वान् न षः ।
'पूजायाम्' किम् ?
सुषिक्तं किं तवात्र ।
आक्षेपो ऽयम् ।


[[P73]]

***


**अतिर् अतिक्रमणे च – १.४.९५ ।** अतिक्रमणे पूजायां चातिः कर्म-प्रवचनीय-संज्ञः स्यात् ।
अति देवान् कृष्णः ।

**अपिः पदार्थ-सम्भावनान्ववसर्ग-गर्हा-समुच्चयेषु – १.४.९६ ।** एषु द्योत्येष्वपिर् उक्त-संज्ञः स्यात् ।
सर्पिषो ऽपि स्यात् ।
अनुपसर्गत्वान् न षः ।
संभावनायां लिङ् ।
तस्याः एव विषय-भूते भवने कर्तुर् दौर्लभ्य-प्रयुक्तं दौर्लभ्यं द्योतयन्न् अपि-शब्दः स्याद् इत्यनेन संबध्यते ।
'सर्पिषः' इति षष्ठी त्वपि-शब्द-बलेन गम्यमानस्य बिन्दोर् अवयवावयवि-भाव-संबन्धे ।
इयम् एव ह्यपि-शब्दस्य पदार्थ-द्योतकता नाम ।
द्वितीया तु न इह प्रवर्तते सर्पिषो बिन्दुना योगो न त्वपिनेत्य् उक्तत्वात् ।
अपि स्तुयाद् विष्णुम् ।
संभावनं शक्त्युत्कर्षम् आविष्कर्तुम् अत्युक्तिः ।
अपि स्तुहि ।
अन्ववसर्गः कामचारानुज्ञा ।
धिग् देवदत्तम् अपि स्तुयाद् वृषलम् ।
गर्हा ।
अपि सिञ्च अपि स्तुहि ।
समुच्चये ।

**कालाध्वनोर् अत्यन्त-संयोगे – २.३.५ ।** इह द्वितीया स्यात् ।
मासं कल्याणी ।
मासम् अधीते ।
मासं गुड-धानाः ।
क्रोशं कुटिला नदी ।
क्रोशम् अधीते ।
क्रोशं गिरिः ।
'अत्यन्त-संयोगे' किम् ?
मासस्य द्विर् अधीते ।
क्रोशस्यैक-देशे पर्वतः ।

### तृतीया

**स्वतन्त्रः कर्ता – १.४.५४ ।** क्रियायां स्वातन्त्र्येण विवक्षितो ऽर्थः कर्ता स्यात् ।  
**साधकतमं करणम् – १.४.४२ ।** क्रिया-सिद्धौ प्रकृष्टोपकारकं कारकं करण-संज्ञं स्यात् ।
तमब्-ग्रहणं किम् ?
गङ्गायां घोषः ।

**कर्तृ-करणयोस् तृतीया – २.३.१८ ।** अनभिहिते कर्तरि करणे च तृतीया स्यात् ।
रामेण बाणेन हतो वाली ।
'प्रकृत्यादिभ्य उपसंख्यानम्' (वा १४६६) ।
प्रकृत्या चारुः ।
प्रायेण याज्ञिकः ।
गोत्रेण गार्ग्यः ।
समेनैति ।
विषमेणैति ।
द्वि-द्रोणेन धान्यं क्रीणाति ।
सुखेन दुःखेन वा यातीत्यादि ।

**दिवः कर्म च – १.४.४३ ।** दिवः साधकतमं कारकं कर्म-संज्ञं स्याच् चात् करण-संज्ञम् ।
अक्षैर् अक्षान् वा दीव्यति ।

**अपवर्गे तृतीया – २.३.६ ।** अपवर्गः फल-प्राप्तिः ।
तस्यां द्योत्यायां काल-अध्वनोर् अत्यन्त-संयोगे तृतीया स्यात् ।
अह्ना क्रोशेन वानुवाको ऽधीतः ।
'अपवर्गे' किम् ?
मासम् अधीतो नायातः ।

**सह-युक्ते ऽप्रधाने – २.३.१९ ।** सहार्थेन युक्ते ऽप्रधाने तृतीया स्यात् ।
पुत्रेण सहागतः पिता ।
एवं साकं-सार्धं-संयोगे ऽपि ।
विनापि तद्-योगं तृतीया ।
'वृद्धो यूना...' (सू ९३१) इत्यादि-निर्देशात् ।

**येनाङ्ग-विकारः – २.३.२० ।** येनाङ्गेन विकृतेनाङ्गिनो विकारो लक्ष्यते ततस् तृतीया स्यात् ।
अक्ष्णा काणः ।
अक्षि-संबन्धि-काणत्व-विशिष्टः इत्यर्थः ।
अङ्ग-विकारः किम् ?
अक्षि काणम् अस्य ।


[[P74]]

***


**इत्थं-भूत-लक्षणे – २.३.२१ ।** कञ्चित्-प्रकारं प्राप्तस्य लक्षणे तृतीया स्यात् ।
जटाभिस् तापसः ।
जटा-ज्ञाप्य-तापसत्व-विशिष्ट इत्यर्थः ।

**संज्ञो ऽन्यतरस्यां कर्मणि – २.३.२२ ।** सं-पूर्वस्य जानातेः कर्मणि तृतीया वा स्यात् ।
पित्रा पितरं वा सञ्जानीते ।

**हेतौ – २.३.२३ ।** हेत्वर्थे तृतीया स्यात् ।
द्रव्यादि-साधारणं निर्व्यापार-साधारणं च हेतुत्वम् ।
करणत्वं तु क्रिया-मात्र-विषयं व्यापार-नियतं च ।
दण्डेन घटः ।
पुण्येन दृष्टो हरिः ।
फलम् अपीह हेतुः ।
अध्ययनेन वसति ।
'गम्यमानापि क्रिया कारक-विभक्तौ प्रयोजिका' ।
अलं श्रमेण ।
श्रमेण साध्यं नास्ति इत्यर्थः ।
इह साधन-क्रियां प्रति श्रमः करणम् ।
शतेन शतेन वत्सान् पाययति पयः ।
शतेन परिच्छिद्येत्यर्थः ।
'अशिष्ट-व्यवहारे दाणः प्रयोगे चतुर्थ्यर्थे तृतीया' (वा ५०४०) ।
दास्या संयच्छते कामुकः ।
धर्मे तु भार्यायै संयच्छति ।

### चतुर्थी

**कर्मणा यम् अभिप्रैति स सम्प्रदानम् – १.४.३२ ।** दानस्य कर्मणा यम् अभिप्रैति स सम्प्रदान-संज्ञः स्यात् ।

**चतुर्थी सम्प्रदाने – २.३.१३ ।** विप्राय गां ददाति ।
अनभिहिते इत्येव ।
दीयते ऽस्मै दानीयो विप्रः ।
'क्रियया यम् अभिप्रैति सो ऽपि सम्प्रदानम्' (वा १०८५) ।
पत्ये शेते ।
'कर्मणः करण-संज्ञा सम्प्रदानस्य च कर्म-संज्ञा' (वा १०८६) ।
पशुना रुद्रं यजते ।
पशुं रुद्राय ददातीत्यर्थः ।

**रुच्यर्थानां प्रीयमाणः – १.४.३३ ।** रुच्यर्थानां धातूनां प्रयोगे प्रीयमाणो ऽर्थः सम्प्रदानं स्यात् ।
हरये रोचते भक्तिः ।
अन्य-कर्तृको ऽभिलाषो रुचिः ।
हरि-निष्ठ-प्रीतेर् भक्तिः कर्त्री ।
'प्रीयमाणः' किम् ?
देवदत्ताय रोचते मोदकः पथि ।

**श्लाघ-ह्नुङ्-स्था-शपां ज्ञीप्स्यमानः – १.४.३४ ।** एषां प्रयोगे बोधयितुम् इष्टः सम्प्रदानं स्यात् ।
गोपी स्मरात् कृष्णाय श्लाघते ह्नुते तिष्ठते शपते वा ।
'ज्ञीप्स्यमानः' किम् ?
देवदत्ताय श्लाघते पथि ।

**धारेर् उत्तमर्णः – १.४.३५ ।** धारयतेः प्रयोगे उत्तमर्ण उक्त-संज्ञः स्यात् ।
भक्ताय धारयति मोक्षं हरिः ।
'उत्तमर्णः' किम् ?
देवदत्ताय शतं धारयति ग्रामे ।

**स्पृहेर् ईप्सितः – १.४.३६ ।** स्पृहयतेः प्रयोगः इष्टः सम्प्रदानं स्यात् ।
पुष्पेभ्यः स्पृहयति ।
'ईप्सितः' किम् ?
पुष्पेभ्यो वने स्पृहयति ।
ईप्सित-मात्र इयं संज्ञा ।
प्रकर्ष-विवक्षायां तु परत्वात् कर्म-संज्ञा ।
पुष्पाणि स्पृहयति ।

**क्रुध-द्रुहेर्ष्यासूयार्थानां यं प्रति कोपः – १.४.३७ ।** क्रुधाद्यर्थानां प्रयोगे यं प्रति कोपः स उक्त-संज्ञः स्यात् ।
हरये क्रुध्यति द्रुह्यति ईर्ष्यति असूयति वा ।
'यं प्रति कोपः' किम् ?
भार्याम् ईर्ष्यति ।
मैनाम् अन्यो द्राक्षीद् इति ।
क्रोधो ऽमर्षः ।
द्रोहो ऽपकारः ।
ईर्ष्याक्षमा ।


[[P75]]

***


असूया दोष-आविष्करणम् ।
द्रोहादयो ऽपि कोप-भावना एव गृह्यन्ते ।
अतो विशेषणं सामान्येन 'यं प्रति कोपः' इति ।

**क्रुध-द्रुहोर् उपसृष्टयोः कर्म – १.४.३८ ।** सोपसर्गयोर् अनयोर् योगे यं प्रति कोपस् तत्-कारकं कर्म-संज्ञं स्यात् ।
क्रूरम् अभिक्रुध्यति, अभिद्रुह्यति ।

**राधीक्ष्योर् यस्य विप्रश्नः – १.४.३९ ।** एतयोः कारकं सम्प्रदानं स्यात् ।
यदीयो विविधः प्रश्नः क्रियते ।
कृष्णाय राध्यति, ईक्षते वा ।
पृष्टो गर्गः शुभाशुभं पर्यालोचयति इत्यर्थः ।

**प्रत्याङ्भ्यां श्रुवः पूर्वस्य कर्ता – १.४.४० ।** आभ्यां परस्य शृणोतेर् योगे पूर्वस्य प्रवर्तनारूपस्य व्यापारस्य कर्ता सम्प्रदानं स्यात् ।
विप्राय गां प्रतिशृणोति आशृणोति वा ।
विप्रेण मह्यं देहीति प्रवर्तितस् तं प्रतिजानीत इत्यर्थः ।

**अनु-प्रति-गृणश् च – १.४.४१ ।** आभ्यां गृणातेः कारकं पूर्व-व्यापारस्य कर्तृ-भूतम् उक्त-संज्ञं स्यात् ।
होत्रे ऽनुगृणाति प्रतिगृणाति वा ।
होता प्रथमं शंसति, तम् अध्वर्युः प्रोत्साहयति इत्यर्थः ।

**परिक्रयणे सम्प्रदानम् अन्यतरस्याम् – १.४.४४ ।** नियत-कालं भृत्या स्वीकरणं परिक्रयणं तस्मिन् साधकतमं कारकं सम्प्रदान-संज्ञं वा स्यात् ।
शतेन शताय वा परिक्रीतः ।
'तादर्थ्ये चतुर्थी वाच्या' (वा १४५८) मुक्तये हरिं भजति ।
'क्लृपि सम्पद्यमाने च' (वा १४५९) ।
भक्तिर् ज्ञानाय कल्पते सम्पद्यते जायते इत्यादि ।
'उत्पातेन ज्ञापिते च' (वा १४६०) ।
वाताय कपिला विद्युत् ।
'हित-योगे च' (वा १४६१) ।
ब्राह्मणाय हितम् ।

**क्रियार्थोपपदस्य च कर्मणि स्थानिनः – २.३.१४ ।** क्रियार्था क्रिया उपपदं यस्य तस्य स्थानिनो ऽप्रयुज्यमानस्य तुमुनः कर्मणि चतुर्थी स्यात् ।
फलेभ्यो याति ।
फलान् आहर्तुं यातीत्यर्थः ।
नमस्-कुर्मो नृसिंहाय ।
नृसिंहम् अनुकूलयितुम् इत्यर्थः ।
एवं, 'स्वयंभुवे नमस्-कृत्य' इत्यादावपि ।

**तुमर्थाच् च भाव-वचनात् – २.३.१५ ।** 'भाव-वचनाश् च' (सू ३१८०) इति सूत्रेण यो विहितस् तदन्ताच् चतुर्थी स्यात् ।
यागाय याति यष्टुं यातीत्यर्थः ।

**नमः-स्वस्ति-स्वाहा-स्वधालं-वषड्-योगाच् च – २.३.१६ ।** एभिर् योगे चतुर्थी स्यात् ।
हरये नमः ।
'उपपद-विभक्तेः कारक-विभक्तिर् बलीयसी' (प १०३) ।
नमस्-करोति देवान् ।
प्रजाभ्यः स्वस्ति ।
अग्नये स्वाहा ।
पितृभ्यः स्वधा ।
'अलम् इति पर्याप्त्यर्थ-ग्रहणम्' (वा १४६२) ।
तेन दैत्येभ्यो हरिर् अलं, प्रभुः, समर्थः, शक्त इत्यादि ।
प्रभ्वादि-योगे षष्ठ्यपि साधुः ।
'तस्मै प्रभवति-' (सू १७६५) 'स एषां ग्रामणीः' (सू १८७८) इति निर्देशात् ।
तेन 'प्रभुर् बुभूषुस् भुवन-त्रयस्य' इति सिद्धम् ।
वषड् इन्द्राय ।
चकारः पुनर्-विधानार्थः, तेनाशीर्-विवक्षायां पराम् अपि 'चतुर्थी चाशिषि-' (सू ६३१) इति षष्ठीं बाधित्वा चतुर्थ्येव भवति ।
स्वस्ति गोभ्यो भूयात् ।

**मन्य-कर्मण्यनादरे विभाषाप्राणिषु – २.३.१७ ।** प्राणि-वर्जे मन्यतेः कर्मणि चतुर्थी वा स्यात् तिरस्कारे ।
न त्वां तृणं मन्ये तृणाय वा ।
श्यना निर्देशात् तानादिक-योगे न ।


[[P76]]

***


न त्वां तृणं मन्वे ।
'अप्राणिष्वित्यपनीय नौ-काक-अन्न-शुक-सृगाल-वर्जेष्विति वाच्यम्' (वा १४६४) ।
तेन 'न त्वां नावं मन्ये' इत्यत्राप्राणित्वे ऽपि चतुर्थी न।। 'न त्वां शुने मन्ये' इत्यत्र प्राणित्वे ऽपि भवत्येव ।

**गत्यर्थ-कर्मणि द्वितीया-चतुर्थ्यौ चेष्टायाम् अनध्वनि – २.३.१२ ।** अध्व-भिन्ने गत्यर्थानां कर्मण्येते स्तश् चेष्टायाम् ।
ग्रामं ग्रामाय वा गच्छति ।
चेष्टायाम् किम् ?
मनसा हरिं व्रजति ।
अनध्वनि इति किम् ?
पन्थानं गच्छति ।
गन्त्राधिष्ठिते ऽध्वन्येवायं निषेधः ।
यदा तूत्पथात् पन्था एवाक्रमितुम् इष्यते तदा चतुर्थी भवत्य् एव, उत्पथेन पथे गच्छति ।

### पञ्चमी

**ध्रुवम् अपाये ऽपादानम् – १.४.२४ ।** अपायो विश्लेषः, तस्मिन् साध्ये ध्रुवम् अवधि-भूतं कारकम् अपादानं स्यात् ।

**अपादाने पञ्चमी – २.३.२८ ।** ग्रामाद् आयाति ।
धावतो ऽश्वात् पतति ।
कारणं किम् ?
वृक्षस्य पर्णं पतति ।
**'जुगुप्सा-विराम-प्रमादार्थानाम् उपसंख्यानम्' (वा १०७६) ।** पापाज् जुगुप्सते, विरमति ।
धर्मात् प्रमाद्यति ।

**भीत्रार्थानां भय-हेतुः – १.४.२५ ।** भयार्थानां त्राणार्थानां च प्रयोगे भय-हेतुर् अपादानं, स्यात् ।
चोराद् विभेति ।
चोरात् त्रायते ।
भय-हेतुः किम् ?
अरण्ये बिभेति, त्रायते वा ।

**पराजेर् असोढः – १.४.२६ ।** पराजेः प्रयोगे ऽसह्यो ऽर्थो ऽपादानं स्यात् ।
अध्ययनात् पराजयते ।
ग्लायति इत्यर्थः ।
असोढः किम् ?
शत्रून् पराजयते ।
अभिभवति इत्यर्थः ।

**वारणार्थानाम् ईप्सितः – १.४.२७ ।** प्रवृत्ति-विघातो वारणम्, वारणार्थानां धातूनां प्रयोगे ईप्सितो ऽर्थो ऽपादानं स्यात् ।
यवेभ्यो गां वारयति ।
ईप्सितः किम् ?
यवेभ्यो गां वारयति क्षेत्रे ।

**अन्तर्धौ येनादर्शनम् इच्छति – १.४.२८ ।** व्यवधाने सति यत्-कर्तृकस्य आत्मनो दर्शनस्याभावम् इच्छति तद् अपादानं स्यात् ।
मातुर् निलीयते कृष्णः ।
अन्तर्धौ किम् ?
चौरान् न दिदृक्षते ।
इच्छति-ग्रहणं किम् ?
अदर्शनेच्छायां सत्यां सत्यपि दर्शने यथा स्यात् ।
(देवदत्ताद् यज्ञदत्तो निलीयते) ।

**आख्यातोपयोगे – १.४.२९ ।** नियम-पूर्वक-विद्या-स्वीकारे वक्ता प्राक्-संज्ञः स्यात् ।
उपाध्यायाद् अधीते ।
उपयोगे किम् ?
नटस्य गाथां शृणोति ।

**जनिकर्तुः प्रकृतिः – १.४.३० ।** जायमानस्य हेतुर् अपादानं स्यात् ।
ब्रह्मणः प्रजाः प्रजायन्ते ।

**भुवः प्रभवः – १.४.३१ ।** भवनं भूः ।
भू-कर्तुः प्रभवस् तथा, हिमवतो गङ्गा प्रभवति ।
तत्र प्रकाशते इत्यर्थः ।

**'ल्यब्-लोपे कर्मण्यधिकरणे च' (वा १४७४-१४७५) ।** प्रासादात् प्रेक्षते,


[[P77]]


आसनात् प्रेक्षते ।
प्रासादम् आरुह्य, आसन उपविश्य, प्रेक्षत इत्यर्थः ।
श्वशुरात् जिह्रेति ।
श्वशुरं वीक्ष्य इत्यर्थः ।
**'गम्यमानापि क्रिया कारक-विभक्तीनां निमित्तम्' (वा ५०४१)** कस्मात् त्वम्, नद्याः ।
**'यतश् चाध्व-काल-निमानं ततः पञ्चमी' (वा १४७७) ।** **'तद्-युक्ताद् अध्वनः प्रथमा-सप्तम्यौ' (वा १४७९) ।** **'कालात् सप्तमी च वक्तव्या' (वा १४७८) ।** वनाद् ग्रामो योजनं योजने वा ।
कार्तिक्या आग्रहायणी मासे ।

**अन्याराद्-इतरर्ते-दिक्-शब्दाञ्चूत्तर-पदाजाहि-युक्ते – २.३.२९ ।** एतैर् योगे पञ्चमी स्यात् ।
अन्य्-इत्यर्थ-ग्रहणम् ।
इतर-ग्रहणं प्रपञ्चार्थम् ।
अन्यो भिन्न इतरो वा कृष्णात् ।
आराद् वनात् ।
ऋते कृष्णात् ।
पूर्वो ग्रामात् ।
दिशि दृष्टः शब्दो दिक्-शब्दः ।
तेन सम्प्रति देश-काल-वृत्तिना योगे ऽपि भवति ।
चैत्रात् पूर्वः फाल्गुनः ।
अवयव-वाचि-योगे तु न ।
'तस्य परमाभ्रेडितम्' (सू ८३) इति निर्देशात् ।
पूर्वं कायस्य ।
अञ्चूत्तर-पदस्य तु दिक्-शब्दत्वे ऽपि 'षष्ठ्यतसर्थ-' (सू ६०९) इति षष्ठीं बाधितुं पृथग्-ग्रहणम् ।
प्राक् प्रत्यग् वा ग्रामात् ।
आच् – दक्षिणा ग्रामात् ।
आहि – दक्षिणाहि ग्रामात् ।
'अपादाने पञ्चमी' (सू ५८७) इति सूत्रे 'कार्तिक्याः प्रभृति' इति भाष्य-प्रयोगात् प्रभृत्य्-अर्थ-योगे पञ्चमी ।
भवात् प्रभृति आरभ्य वा सेव्यो हरिः ।
'अप-परि-बहिः-' (सू ६६६) इति समास-विधानाद् ज्ञापकाद् बहिर्-योगे पञ्चमी ।
ग्रामाद् बहिः ।

**अप-परी वर्जने – १.४.८८ ।** एतौ वर्जने कर्म-प्रवचनीयौ स्तः ।

**आङ् मर्यादा-वचने – १.४.८९ ।** आङ् मर्यादायाम् उक्त-संज्ञः स्यात् ।
वचन-ग्रहणाद् अभिविधाव् अपि ।

**पञ्चम्य् अपाङ्परिभिः – २.३.१० ।** एतैः कर्म-प्रवचनीयैर् योगे पञ्चमी स्यात् ।
अप हरेः, परि हरेः संसारः ।
परिर् अत्र वर्जने ।
लक्षणादौ तु हरिं परि ।
आ मुक्तेः संसारः ।
आ सकलाद् ब्रह्म ।

**प्रतिः प्रतिनिधि-प्रतिदानयोः – १.४.९२ ।** एतयोर् अर्थयोः प्रतिर् उक्त-संज्ञः स्यात् ।

**प्रतिनिधि-प्रतिदाने च यस्मात् – २.३.११ ।** अत्र कर्म-प्रवचनीयैर् योगे पञ्चमी स्यात् ।
प्रद्युम्नः कृष्णात् प्रति ।
तिलेभ्यः प्रतियच्छति माषान् ।

**अकर्तर्युणे पञ्चमी – २.३.२४ ।** कर्तृ-वर्जितं यद् ऋणं हेतु-भूतं ततः पञ्चमी स्यात् ।
शताद् बद्धः ।
अकर्तरि किम् ?
शतेन बन्धितः ।

**विभाषा गुणे ऽस्त्रियाम् – २.३.२५ ।** गुणे हेताव् अस्त्री-लिङ्गे पञ्चमी वा स्यात् ।
जाड्याद् जाड्येन वा बद्धः ।
गुणे किम् ?
धनेन कुलम् ।
अस्त्रियां किम् ?
बुद्ध्या मुक्तः ।
'विभाषा' इति योग-विभागाद् अगुणे स्त्रियां च क्वचित् ।
धूमाद् अग्निमान् ।
नास्ति घटो ऽनुपलब्धेः ।

**पृथग्-विना-नानाभिस् तृतीयान्यतरस्याम् – २.३.३२ ।** एभिर् योगे तृतीया स्यात् पञ्चमी-द्वितीये च ।
अन्यतरस्यां ग्रहणं समुच्चयार्थम्, पञ्चमी-द्वितीये चानुवर्तते ।
पृथग् रामेण रामाद् रामं वा ।
एवं विना, नाना ।


[[P78]]


**करणे च स्तोकाल्प-कृच्छ्र-कतिपयस्यासत्त्व-वचनस्य – २.३.३३ ।**  
एभ्यो ऽद्रव्य-वचनेभ्यः करणे तृतीया-पञ्चम्यौ स्तः ।
स्तोकेन स्तोकाद् वा मुक्तः ।
द्रव्ये तु स्तोकेन विषेण हतः ।

**दूरान्तिकार्थेभ्यो द्वितीया च – २.३.३५ ।** एभ्यो द्वितीया स्यात्, चात् पञ्चमी-तृतीये च ।
प्रातिपदिकार्थ-मात्रे विधिर् अयम् ।
ग्रामस्य दूरं दूराद् दूरेण वा, अन्तिकम् अन्तिकाद् अन्तिकेन वा ।
असत्त्व-वचनस्य इत्यनुवृत्तेर् नेह – दूरः पन्थाः ।

### षष्ठी

**षष्ठी शेषे – २.३.५० ।** कारक-प्रातिपदिकार्थ-व्यतिरिक्तः स्व-स्वामि-भावादि-संबन्धः शेषः, तत्र षष्ठी स्यात् ।
राज्ञः पुरुषः ।
कर्मादीनाम् अपि संबन्ध-मात्र-विवक्षायां षष्ठ्येव ।
सतां गतम् ।
सर्पिषो जानीते ।
मातुः स्मरति ।
एधोदकस्योपस्कुरुते ।
भजे शंभोश् चरणयोः ।
फलानां तृप्तः ।

**षष्ठी हेतु-प्रयोगे – २.३.२६ ।** हेतु-शब्द-प्रयोगे हेतौ द्योत्ये षष्ठी स्यात् ।
अन्नस्य हेतोर् वसति ।

**सर्वनाम्नस् तृतीया च – २.३.२७ ।** सर्वनाम्नो हेतु-शब्दस्य च प्रयोगे हेतौ द्योत्ये तृतीया स्यात् षष्ठी च ।
केन हेतुना वसति ।
कस्य हेतोः ।
'निमित्त-पर्याय-प्रयोगे सर्वासाम् प्राय-दर्शनम्' (वा १४७३) ।
किं निमित्तं वसति, केन निमित्तेन, कस्मै निमित्ताय इत्यादि ।
एवं किं कारणम्, को हेतुः, किं प्रयोजनम् इत्यादि ।
प्राय-ग्रहणाद् असर्वनाम्नः प्रथमा-द्वितीये न स्तः ।
ज्ञानेन निमित्तेन हरिः सेव्यः, ज्ञानाय निमित्ताय इत्यादि ।

**षष्ठ्यतसर्थ-प्रत्ययेन – २.३.३० ।** एतद्-योगे षष्ठी स्यात् ।
'-दिक्-शब्द-' (सू ५९५) इति पञ्चम्याः अपवादः ।
ग्रामस्य दक्षिणतः पुरः पुरस्ताद् उपरि उपरिष्टात् ।

**एनपा द्वितीया – २.३.३१ ।** एनबन्तेन योगे द्वितीया स्यात् ।
'एनपा' इति योग-विभागात् षष्ठ्यपि ।
दक्षिणेन ग्रामं ग्रामस्य वा ।

**दूरान्तिकार्थैः षष्ठ्यन्यतरस्याम् – २.३.३४ ।** एतैर् योगे षष्ठी स्यात् पञ्चमी च ।
दूरं निकटं ग्रामस्य ग्रामाद् वा ।

**ज्ञो ऽविदर्थस्य करणे – २.३.५१ ।** जानातेर् अज्ञानार्थस्य करणे शेषत्वेन विवक्षिते षष्ठी स्यात् ।
सर्पिषो ज्ञानम् ।

**अधीगर्थ-दयेशां कर्मणि – २.३.५२ ।** एषां कर्मणि शेषे षष्ठी स्यात् ।
मातुः स्मरणम् ।
सर्पिषो दयनम् ईशनं वा ।

**कृञः प्रति-यत्ने – २.३.५३ ।** प्रति-यत्नो गुणाधानम् ।
कृञः कर्मणि शेषे षष्ठी स्याद् गुणाधाने ।
एधोदकस्य उपस्करणम् ।

**रुजार्थानां भाव-वचनानाम् अज्वरेः – २.३.५४ ।** भाव-कर्तृकाणां ज्वरि-वर्जितानां


[[P79]]


रुजार्थानां कर्मणि शेषे षष्ठी स्यात् ।
चौरस्य रोगस्य रुजा ।
'अज्वरि-सन्ताप्योर् इति वाच्यम्' (वा १५०७) ।
रोगस्य चौर-ज्वरः चौर-सन्तापो वा ।
रोग-कर्तृकं चौर-संबन्धि-ज्वरादिकम् इत्यर्थः ।

**आशिषि नाथः – २.३.५५ ।** आशीरर्थस्य नाथतेः शेषे कर्मणि षष्ठी स्यात् ।
सर्पिषो नाथनम् ।
आशिषि इति किम् ?
माणवक-नाथनम् ।
तत्-सम्बन्धिनी याच्ञेत्यर्थः ।

**जासि-निप्रहण-नाट-क्राथ-पिषां हिंसायाम् – २.३.५६ ।** हिंसार्थानाम् एषां शेषे कर्मणि षष्ठी स्यात् ।
चौरस्योज्जासनम् ।
नि-प्रौ संहतौ विपर्यस्तौ व्यस्तौ वा ।
चौरस्य नि-प्रहणनं प्रणिहननं निहननं प्रहणनं वा ।
'नट अवस्कन्दने' चुरादिः ।
चौरस्योन्नाटनम् ।
चौरस्य क्राथनम् ।
वृषलस्य पेषणम् ।
हिंसायाम् किम् ?
धाना-पेषणम् ।

**व्यव-हृ-पणोः समर्थयोः – २.३.५७ ।** शेषे कर्मणि षष्ठी स्यात् ।
द्यूते क्रय-विक्रय-व्यवहारे चानयोस् तुल्यार्थता ।
शतस्य व्यवहरणं पणनं वा ।
समर्थयोः किम् ?
शलाका-व्यवहारः ।
गणनेत्यर्थः ।
ब्राह्मण-पणनं स्तुतिर् इत्यर्थः ।

**दिवस् तदर्थस्य – २.३.५८ ।** द्यूतार्थस्य क्रय-विक्रय-रूप-व्यवहारार्थस्य च दिवः कर्मणि षष्ठी स्यात् ।
शतस्य दीव्यति ।
तदर्थस्य किम् ?
ब्राह्मणं दीव्यति ।
स्तौतीत्यर्थः ।

**विभाषोपसर्गे – २.३.५९ ।** पूर्व-योगापवादः ।
शतस्य शतं वा प्रतिदीव्यति ।

**प्रेष्य-ब्रुवोर् हविषो देवता-सम्प्रदाने – २.३.६१ ।** देवता-सम्प्रदानके ऽर्थे वर्तमानयोः प्रेष्य-ब्रुवोः कर्मणो हविषो वाचकाच् शब्दात् षष्ठी स्यात् ।
अग्नये छागस्य हविषो वपाया मेदसः प्रेष्य अनुब्रूहि वा ।

**कृत्वो ऽर्थ-प्रयोगे काले ऽधिकरणे – २.३.६४ ।** कृत्वो ऽर्थानां प्रयोगे काल-वाचिन्यधिकरणे शेषे षष्ठी स्यात् ।
पञ्च-कृत्वो ऽह्नो भोजनम् ।
द्विर् अह्नो भोजनम् ।
शेषे किम् ?
द्विर् अहनि अध्ययनम् ।

**कर्तृ-कर्मणोः कृति – २.३.६५ ।** कृद्-योगे कर्तरि कर्मणि च षष्ठी स्यात् ।
कृष्णस्य कृतिः ।
जगतः कर्ता कृष्णः ।
'गुण-कर्मणि वेष्यते' (वा ५०४२) ।
नेता अश्वस्य स्रुघ्नस्य स्रुघ्नं वा ।
कृति किम् ?
तद्धिते मा भूत्, कृत-पूर्वी कटम् ।

**उभय-प्राप्तौ कर्मणि – २.३.६६ ।** उभयोः प्राप्तिर् यस्मिन् कृति तत्र कर्मण्येव षष्ठी स्यात् ।
आश्चर्यो गवां दोहो ऽगोपेन ।
'स्त्री-प्रत्यययोर् अक-अकारयोर् नायं नियमः' (वा १५१३) ।
भेदिका विभित्सा वा रुद्रस्य जगतः ।
'शेषे विभाषा' (वा १५१३) ।
स्त्री-प्रत्यय इत्येके ।
विचित्रा जगतः कृतिर् हर्-अर्हरिणा वा ।
केचिद् अविशेषेण विभाषाम् इच्छन्ति ।
शब्दानाम् अनुशासनम् आचार्येण आचार्यस्य वा ।

**क्तस्य च वर्तमाने – २.३.६७ ।** वर्तमानार्थस्य क्तस्य योगे षष्ठी स्यात् ।
'न लोक-' (सू ६२७) इति निषेधस्यापवादः ।
राज्ञां मतो बुद्धः पूजितो वा ।

**अधिकरण-वाचिनश् च – २.३.६८ ।** क्तस्य योगे षष्ठी स्यात् ।
इदम् एषाम् आसितं शयितं गतं भुक्तं वा ।


[[P80]]


**न लोक-अव्यय-निष्ठा-खलर्थ-तृनाम् – २.३.६९ ।** एषां प्रयोगे षष्ठी न स्यात् ।
**लादेश** – कुर्वन् कुर्वाणो वा सृष्टिं हरिः ।
**उ** – हरिं दिदृक्षुः, अलङ्करिष्णुर् वा ।
**उक** – दैत्यान् घातुको हरिः ।
'कमेर् अनिषेधः' (वा १५१९) ।
लक्ष्म्याः कामुको हरिः ।
**अव्ययम्** – जगत् सृष्ट्वा, सुखं कर्तुम् ।
**निष्ठा** – विष्णुना हता दैत्याः, दैत्यान् हतवान् विष्णुः ।
**खलर्थाः** – ईषत्-करः प्रपञ्चो हरिणा ।
**तृन्** इति प्रत्याहारः 'शतृ-शानचौ' इति तृ-शब्दाद् आरभ्य आ तृनो नकारात् ।
**शानन्** – सोमं पवमानः ।
**चानश्** – आत्मानं मण्डयमानः ।
**शतृ** – वेदम् अधीयन् ।
**तृन्** – कर्ता लोकान् ।
'द्विषः शतुर् वा' (वा १५२२) ।
मुरस्य मुरं वा द्विषन् ।
सर्वो ऽयं कारक-षष्ठ्याः प्रतिषेधः ।
शेषे षष्ठी तु स्याद् एव ।
ब्राह्मणस्य कुर्वन् ।
नरकस्य जिष्णुः ।

**अकेनोर् भविष्यद्-आधमर्ण्ययोः – २.३.७० ।** भविष्यत्य् अकस्य भविष्यद्-आधमर्ण्यार्थेनश् च योगे षष्ठी न स्यात् ।
सतः पालको ऽवतरति ।
व्रजं गामी ।
शतं दायी ।

**कृत्यानां कर्तरि वा – २.३.७१ ।** षष्ठी वा स्यात् ।
मया मम वा सेव्यो हरिः ।
कर्तरि इति किम् ?
गेयो माणवकः साम्नाम् ।
'भव्य-गेय-' (सू २८९४) इति कर्तरि यद्-विधानाद् अनभिहितं कर्म ।
अत्र योगो विभज्यते – कृत्यानाम् ।
'उभय-प्राप्तौ' इति 'न' इति चानुवर्तते ।
तेन नेतव्या व्रजं गावः कृष्णेन ।
ततः कर्तरि वा ।
उक्तो ऽर्थः ।

**तुल्यार्थैर् अतुलोपमाभ्यां तृतीयान्यतरस्याम् – २.३.७२ ।** तुल्यार्थैर् योगे तृतीया वा स्यात् पक्षे षष्ठी ।
तुल्यः सदृशः समो वा कृष्णस्य कृष्णेन वा ।
अतुलोपमाभ्यां किम् ?
तुला उपमा वा कृष्णस्य नास्ति ।

**चतुर्थी चाशिष्य् आयुष्य-मद्र-भद्र-कुशल-सुखार्थ-हितैः – २.३.७३ ।** एतद्-अर्थैर् योगे चतुर्थी वा स्यात् पक्षे षष्ठी ।
आशिषि – आयुष्यं चिरञ्जीवितं कृष्णाय कृष्णस्य वा भूयात् ।
एवं मद्रं भद्रं कुशलं निरामयं सुखं शम् अर्थः प्रयोजनं हितं पथ्यं वा भूयात् ।
आशिषि किम् ?
देवदत्तस्यायुष्यम् अस्ति ।
व्याख्यानात् सर्वत्रार्थ-ग्रहणम् ।
मद्र-भद्रयोः पर्यायत्वाद् अन्यतरो न पठनीयः ।

### सप्तमी

**आधारो ऽधिकरणम् – १.४.४५ ।** कर्तृ-कर्म-द्वारा तन्-निष्ठ-क्रियाया आधारः कारकम् अधिकरण-संज्ञः स्यात् ।

**सप्तम्यधिकरणे च – २.३.३६ ।** अधिकरणे सप्तमी स्यात् ।
चकाराद् दूरान्तिकार्थेभ्यः ।
औपश्लेषिको वैषयिको ऽभिव्यापकश् चेत्याधारस् त्रिधा ।
कटे आस्ते ।
स्थाल्यां पचति ।
मोक्षे इच्छास्ति ।
सर्वस्मिन्न् आत्मास्ति ।
वनस्य दूरे अन्तिके वा ।
'दूरान्तिकार्थेभ्यः-' (सू ६०५) इति विभक्ति-त्रयेण सह चतस्रो ऽत्र विभक्तयः फलिताः ।
'क्तस्येन्-विषयस्य कर्मण्य् उपसंख्यानम्' (वा १४८५) ।
अधीती व्याकरणे ।
अधीतम् अनेनेति विग्रहे 'इष्टादिभ्यश् च' (सू १८८८) इति कर्तरीनिः ।
'साध्व्-असाधु-प्रयोगे च' (वा १४८६) ।
साधुः कृष्णो मातरि, असाधुर् मातुले ।
'निमित्तात् कर्म-योगे' (वा १४९०) ।
निमित्तम् इह फलम् ।
योगः संयोग-समवाय-आत्मकः ।


[[P81]]


> चर्मणि द्वीपिनं हन्ति दन्तयोर् हन्ति कुञ्जरम् ।  
> केशेषु चमरीं हन्ति सीम्नि पुष्कलको हतः ॥' (इति भाष्यम्)

हेतु-तृतीयात्र प्राप्ता तन्-निवारणार्थम् इदम् ।
सीमा अण्ड-कोशः ।
पुष्कलको गन्ध-मृगः ।
योग-विशेषे किम् ?
वेतनेन धान्यं लुनाति ।

**यस्य च भावेन भाव-लक्षणम् – २.३.३७ ।** यस्य क्रियया क्रियान्तरं लक्ष्यते ततः सप्तमी स्यात् ।
गोषु दुह्यमानासु गतः ।
अर्हाणां कर्तृत्वे ऽनर्हाणाम् अकर्तृत्वे तद्-वैपरीत्ये च ।
सत्सु तरत्सु असन्त आसते ।
असत्सु तिष्ठत्सु सन्तस् तरन्ति ।
सत्सु तिष्ठत्सु असन्तस् तरन्ति ।
असत्सु तरत्सु सन्तस् तिष्ठन्ति ।

**षष्ठी चानादरे – २.३.३८ ।** अनादर-आधिक्ये भाव-लक्षणे षष्ठी-सप्तम्यौ स्तः ।
रुदति रुदतो वा प्राव्राजीत् ।
रुदन्तं पुत्रादिकम् अनादृत्य संन्यस्तवान् इत्यर्थः ।

**स्वामीश्वराधिपति-दायाद-साक्षि-प्रतिभू-प्रसूतैश् च – २.३.३९ ।** एतैः सप्तभिर् योगे षष्ठी-सप्तम्यौ स्तः ।
षष्ठ्याम् एव प्राप्तायां पाक्षिक-सप्तम्यर्थं वचनम् ।
गवां गोषु वा स्वामी ।
गवां गोषु वा प्रसूतः ।
गा एवानुभवितुं जात इत्यर्थः ।

**आयुक्त-कुशलाभ्यां चासेवायाम् – २.३.४० ।** आभ्यां योगे षष्ठी-सप्तम्यौ स्तस् तात्पर्ये ऽर्थे ।
आयुक्तो व्यापारितः ।
आयुक्तः कुशलो वा हरि-पूजने हरि-पूजनस्य वा ।
आसेवायां किम् ?
आयुक्तो गौः शकटे ।
ईषद्-युक्त इत्यर्थः ।

**यतश् च निर्धारणम् – २.३.४१ ।** जाति-गुण-क्रिया-संज्ञाभिः समुदायाद् एक-देशस्य पृथक्-करणं निर्धारणं यतस् ततः षष्ठी-सप्तम्यौ स्तः ।
नृणां नृषु वा ब्राह्मणः श्रेष्ठः ।
गवां गोषु वा कृष्णा बहु-क्षीरा ।
गच्छतां गच्छत्सु वा धावञ् शीघ्रः ।
छात्राणां छात्रेषु वा मैत्रः पटुः ।

**पञ्चमी विभक्ते – २.३.४२ ।** विभागो विभक्तम् ।
निर्धार्य-माणस्य यत्र भेद एव तत्र पञ्चमी स्यात् ।
माथुराः पाटलि-पुत्रकेभ्य आढ्यतराः ।

**साधु-निपुणाभ्याम् अर्चायां सप्तम्यप्रतेः – २.३.४३ ।** आभ्यां योगे सप्तमी स्याद् अर्चायाम्, न तु प्रतेः प्रयोगे ।
मातरि साधुर् निपुणो वा ।
अर्चायां किम् ?
निपुणो राज्ञो भृत्यः ।
इह तत्त्व-कथने तात्पर्यम् ।
'अप्रत्यादिभिर् इति वक्तव्यम्' (वा १४९३) ।
माधुर् निपुणो वा मातरं प्रति परि अनु वा ।

**प्रसितोत्सुकाभ्यां तृतीया च – २.३.४४ ।** आभ्यां योगे तृतीया स्यात् चात् सप्तमी ।
प्रसित उत्सुको वा हरिणा हरौ वा ।

**नक्षत्रे च लुपि – २.३.४५ ।** नक्षत्रे प्रकृत्यर्थे यो लुप्-संज्ञया लुप्यमानस्य प्रत्ययस्यार्थस् तत्र वर्तमानात् तृतीया-सप्तम्यौ स्तो ऽधिकरणे ।
'मूलेनावाहयेद् देवीं श्रवणेन विसर्जयेत् ।'
मूले श्रवणे इति वा ।
लुपि किम् ?
पुष्ये शनिः ।

**सप्तमी-पञ्चम्यौ कारक-मध्ये – २.३.७ ।** शक्ति-द्वय-मध्ये यौ काल-अध्वानौ ताभ्याम् एते स्तः ।
अद्य भुक्त्वायं द्व्यहे त्र्यहाद् वा भोक्ता ।
कर्तृ-शक्त्योर् मध्ये ऽयं कालः ।
इहस्थो ऽयं क्रोशे क्रोशाद् वा लक्ष्यं विध्येत् ।
कर्तृ-कर्म-शक्त्योर् मध्ये ऽयं देशः ।
अधिक-शब्देन योगे


[[P82]]


सप्तमी-पञ्चम्याव् इष्येते ।
'तदस्मिन्न् अधिकम् –' (सू १८४६) इति 'यस्माद् अधिकम् –' (सू ६४५) इति च सूत्र-निर्देशात् ।
लोके लोकाद् वा अधिको हरिः ।

**अधिर् ईश्वरे – १.४.९७ ।** स्व-स्वामि-सम्बन्धे अधिः कर्म-प्रवचनीय-संज्ञः स्यात् ।

**यस्माद् अधिकं यस्य चेश्वर-वचनं तत्र सप्तमी – २.३.९ ।** अत्र कर्म-प्रवचनीय-युक्ते सप्तमी स्यात् ।
उप परार्धे हरेर् गुणाः ।
परार्धाद् अधिका इत्यर्थः ।
ऐश्वर्ये तु स्व-स्वामिभ्यां पर्यायेण सप्तमी ।
अधि भुवि रामः ।
अधि रामे भूः ।
'सप्तमी शौण्डैः' (सू ७१७) इति समास-पक्षे तु रामाधीना ।
'अषडक्ष-' (सू २०७९) इत्यादिना खः ।

**विभाषा कृञि – १.४.९८ ।** अधिः करोतौ प्राक्-संज्ञो वा स्याद् ईश्वरे ऽर्थे ।
यद् अत्र माम् अधिकरिष्यति ।
विनियोक्ष्यत इत्यर्थः ।
इह विनियोक्तुर् ईश्वरत्वं गम्यते ।
अगतित्वात् 'तिङि चोदात्तवति' (सू ३९७८) इति निघातो न ।

*****

31885


[[P83]]

<div align="center">
<img src="https://i.imgur.com/image.jpg" width="200" alt="जि. महाबलेश्वरभट्टः">
</div>

<div align="center">

**जि. महाबलेश्वरभट्टः**

**+**

**बेङ्गलूरु-नगरस्थे श्री-चामराजेन्द्र-**  
**संस्कृत-महा-पाठशालायां व्याकरण-**  
**शास्त्रस्य उप-प्राध्यापकः सन्**  
**संस्कृत-सेवां करोति श्रीमान्**  
**जि. महाबलेश्वर-भट्ट-वर्यः ।**
</div>


व्याकरण-शास्त्रे अलङ्कार-शास्त्रे च अनितर-साधारणी गतिः भट्ट-महोदयस्य ।
वेदान्त-आदि-शास्त्रेषु अपि विशेष-गतिः न न अस्ति तस्य ।

'शिष्टा क्रिया कस्यचिद् आत्म-संस्था सङ्क्रान्तिर् अन्यस्य विशेष-युक्ता' इति वदति कालिदासः ।
'यस्य ज्ञानं बोधन-कौशलं च भवति सः एव अध्यापकानां धुरि प्रतिष्ठापयितव्यः' इति वदति सः एव ।
भट्ट-महोदयः ज्ञानेन बोधन-कौशलेन च संस्कृत-क्षेत्रे सुप्रथितः अस्ति ।
विविधेषु बोधन-वर्गेषु भाग-ग्रहणं, विद्वद्-गोष्ठीषु भाषा-विषयक-प्रबन्धानाम् उपस्थापनम् इत्यादयः तेन सर्वदा क्रियमाणाः एव भवन्ति ।

कारक-प्रकरणं व्याकरण-शास्त्रे हृदय-भूतम् ।
हृदय-परिशीलनं हृदय-चिकित्सां च वैद्याः सावधानेन मनसा कुर्वन्ति ।
तथैव कारकम् अपि अवहितेन चित्तेन अवधारणीयं बोधनीयं च ।
अध्यापयितृभिः अध्येतृभिश् च विनायासं कारकं सुविदितं भवत्विति मनीषया इदं पुस्तकम् आरचितम् ।


[[P84]]