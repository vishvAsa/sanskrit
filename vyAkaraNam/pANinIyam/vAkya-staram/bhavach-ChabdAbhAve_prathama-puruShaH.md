+++
title = "भवच्छब्दाभावे प्रथमपुरुषः"
+++

## आक्षेपः
> "किं पश्यति?" इति परम् उद्दिश्य वचनम् असाधु।  
> "किम् पश्यसि" इत्य् एव वाच्यम्।

इति वादं गृह्णीयाम।

## सूत्रे ऽस्थानित्वं, विवक्षा च
> युष्मद्युपपदे समानाधिकरणे स्थानिन्यपि मध्यमः॥१।४।१०५॥

युष्मद्य् उपपदे सति,
स्थानिन्य् अपि मध्यमः, अस्थानिन्य् अपि।
अस्थानि नाम यद् वाक्यय् उच्चारिते न दृश्यते।
अस्थान्य् उपपदम् अस्ति न वेति कथं ज्ञायते? विवक्षातः।
यदि न विवक्षितं युष्मत्-पदम्, तर्हि तस्य स्थानित्वास्थानित्व-विचार एव व्यर्थः।

## शेषे प्रथमः
भवद्-उपपदे, राम-सीताद्य्-उपपदे तु "शेषे प्रथमः" इति युज्यते - पुनः स्थानिन्य् अपि, अस्थानिन्य् अपि।
"शेषे उपपदे समानाधिकरणे स्थानिनि अपि प्रथमः" इति खलु सानुवृत्तिसूत्रम्।

## प्रयोगालोकनम्
ब्रह्म-पुराणे, विष्णु-पुराणे च -

> उवाचाज्ञापय विभो यत् कार्यम् अविशङ्कया ॥ ११ ॥  
ययातिशापाद् वंशो ऽयम् अराज्यार्हो ऽपि साम्प्रतम् ।  
मयि भृत्ये स्थिते देवान् **आज्ञापयतु** किं नृपैः ॥ १२ ॥  
इत्य् उक्त्वा चोग्रसेनं तु वायुं प्रति जगाद ह ।

लक्ष्मीनारायणसंहितायाम् -

> इति सञ्चिन्त्य बहुधा सूर्यं प्राह मुहुस्तदा ॥४ ॥  
देव मे जायते नित्यं विचारस्तु पितुर्ग्रहम् ॥  
गन्तुं मीलयितुं सर्वान् स्वसॄर्भातॄन् सखीजनान् ॥ ५ ॥  
**आज्ञापयतु** मां नाथ यामि देवाय रोचते ॥  
सूर्यः प्राह न वै देवि कालोऽयं गमनाय न ॥६ ॥

भागवते - 

> युवां …  
**तेपाथे** परमं तपः॥  
…मत्तः कामान् अभीप्सन्तौ  
मद्-आराधनम् **ईहतुः**॥

अत्र द्वितीयश्लोके व्याख्याता वीरराघवः साधु वक्ति - "भवच्छब्दसामानाधिकरण्याभिप्रायकः प्रथमपुरुषप्रयोगः"। 

#### साधारण-व्यवहारः
इदं साधारण-व्यवहारेणापि ज्ञायते-

नाटकेषु यथा कश्चन राजानं सम्बोध्य - "आज्ञापयतु देवः" इति वदति।

बहुषु वर्तमानं रामं दृष्ट्वा कश्चन वदति -  
"रामो गच्छतु" (न तु भीमः सोमो वेत्य् अर्थः)।  
रामस् तद् अवगत्य गच्छति।
न पुनः "भवता युष्मच्छब्दो न प्रयुक्त" इति वदन् तत्रैव तिष्ठति।

एवं, "गच्छतु" इति वा वदेत्।  
अनेन "रामः" इति वा "भवान्" इति वा शब्दो ऽध्याहार्यो भवति। 


## भाषान्तरेषु 
हिन्द्याम् -  (आप) जाएँ।  
Castellano - (usted) bebe cafe? vs (tu) bebes cafe?  
