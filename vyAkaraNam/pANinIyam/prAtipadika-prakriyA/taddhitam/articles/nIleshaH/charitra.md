+++
title = "चरित्र"
unicode_script = "devanagari"
+++

चरित्र-चारित्र-चारित्र्यादयः शब्दाः

## चरित्रम्
चरित्रम् = व्यवहारः, आचरणम्, शीलम्, स्वभावः ।

> मया निगाद्यं जगपतीनां गोत्रं चरित्रं च विचित्रमेषाम्  
> —‌ नैषधीयचरितम् ।

> स्वप्रसूतिं चरित्रं च  
> कुलमात्मानमेव च  
> — मनुस्मृतिः ।

> एतद्देशप्रसूतस्य  
> सकाशादग्रजन्मनः ।  
> स्वं स्वं चरित्रं शिक्षेरन्  
> पृथिव्यां सर्वमानवाः  
> — मनुस्मृतिः ।

## चारित्रम्
चारित्रम् = चरित्रम् इत्येव । चरित्र + स्वार्थे अण् । अथवा चरँ (गतौ) + इत्रन् इति उणादिप्रत्ययः । एतादृशम् एकस्यैव शब्दस्य भिन्नाः व्युत्पत्तयः कुत्रचित् सम्भवन्ति । तत्र वैयाकरणानाम् मतान्तराणि इति एकम् कारणम्, तथा च भिन्नेषु प्रदेशेषु वर्तमानानाम् उदात्त-अनुदात्तादि- उच्चारणप्रभेदानां निर्देशः इति अपरं कारणम् ।   

> चारित्रेण च को युक्तः,  
> सर्वभूतेषु को हितः ? —‌ रामायणम् ।

> चारित्रं येन मे लोके  
> दूषितं दूषितात्मना  
> — हरिवंशः ।

> कुलाक्रोशकरं लोके  
> धिक् ते चारित्रमीदृशम्  
> — रामायणम् ।

## चारित्र्यम्

चारित्र्यम् = चरित्रम् इत्येव । चरित्र + स्वार्थे ष्यञ् । सद्व्यवहारादिषु अर्थेषु अस्य प्रयोगः भवति ।

> चारित्र्येण विहीन आढ्योऽपि च दुर्गतो भवति — मृच्छकटिकम् ।

## चरितम्
चरितम् इति शब्दः भिन्नेषु अर्थेषु प्रयुज्यते । तत्र “चरित्रम्” इति एकः अर्थः, “आचरणम् / स्वभावः” इति अपरः अर्थः  ।

चरित्रार्थे —

> चरितं रघुनाथस्य शतकोटिप्रविस्तरम् — रामरक्षा
> विचिन्त्य गीतक्षममर्थजातं दिवौकसस्त्वच्चरितं लिखन्ति ‌— शाकुन्तलम्

स्वभावार्थे — 

> उदारचरितानां तु वसुधैव कुटुम्बकम् ‌— हितोपदेशः

