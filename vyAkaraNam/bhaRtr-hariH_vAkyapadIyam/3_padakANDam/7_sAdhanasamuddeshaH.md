+++
title = "७ साधनसमुद्देशः"

+++
    

<details><summary>विश्वास-प्रस्तुतिः</summary>

स्वाश्रये समवेतानां तद्वद् एवाश्रयान्तरे ।  
क्रियाणाम् अभिनिष्पत्तौ सामर्थ्यं साधनं विदुः ॥ ३।७।१ ॥
</details>

<details><summary>मूलम्</summary>

स्वाश्रये समवेतानां तद्वद् एवाश्रयान्तरे ।  
क्रियाणाम् अभिनिष्पत्तौ सामर्थ्यं साधनं विदुः ॥ ३।७।१ ॥
</details>

<details><summary>विश्वास-प्रस्तुतिः</summary>

शक्तिमा त्रासम् ऊहस्य विश्वस्यानेकधर्मणः ।  
सर्वदा सर्वथा भावात् क्व चित् किं चिद् विवक्ष्यते ॥ ३।७।२ ॥
</details>

<details><summary>मूलम्</summary>

शक्तिमा त्रासम् ऊहस्य विश्वस्यानेकधर्मणः ।  
सर्वदा सर्वथा भावात् क्व चित् किं चिद् विवक्ष्यते ॥ ३।७।२ ॥
</details>

<details><summary>विश्वास-प्रस्तुतिः</summary>

साधनव्यवहारश् च बुद्ध्यवस्थानिबन्धनः ।  
सन्न् असन् वार्थरूपेषु भेदो बुद्ध्या प्रकल्प्यते ॥ ३।७।३ ॥
</details>

<details><summary>मूलम्</summary>

साधनव्यवहारश् च बुद्ध्यवस्थानिबन्धनः ।  
सन्न् असन् वार्थरूपेषु भेदो बुद्ध्या प्रकल्प्यते ॥ ३।७।३ ॥
</details>

<details><summary>विश्वास-प्रस्तुतिः</summary>

बुद्ध्या समीहितैकत्वान् पञ्चालान् कुरुभिर् यदा ।  
पुनर् विभजते वक्ता तदापायः प्रतीयते ॥ ३।७।४ ॥
</details>

<details><summary>मूलम्</summary>

बुद्ध्या समीहितैकत्वान् पञ्चालान् कुरुभिर् यदा ।  
पुनर् विभजते वक्ता तदापायः प्रतीयते ॥ ३।७।४ ॥
</details>

<details><summary>विश्वास-प्रस्तुतिः</summary>

शब्दोपहितरूपांश् च बुद्धेर् विषयतां गतान् ।  
प्रत्यक्षम् इव कंसादीन् साधनत्वेन मन्यते ॥ ३।७।५ ॥
</details>

<details><summary>मूलम्</summary>

शब्दोपहितरूपांश् च बुद्धेर् विषयतां गतान् ।  
प्रत्यक्षम् इव कंसादीन् साधनत्वेन मन्यते ॥ ३।७।५ ॥
</details>

<details><summary>विश्वास-प्रस्तुतिः</summary>

बुद्धिप्रवृत्तिरूपं च समारोप्याभिधातृभिः ।  
अर्थेषु शक्तिभेदानां क्रियते परिकल्पना ॥ ३।७।६ ॥
</details>

<details><summary>मूलम्</summary>

बुद्धिप्रवृत्तिरूपं च समारोप्याभिधातृभिः ।  
अर्थेषु शक्तिभेदानां क्रियते परिकल्पना ॥ ३।७।६ ॥
</details>

<details><summary>विश्वास-प्रस्तुतिः</summary>

व्यक्तौ पदार्थे शब्दादेर् जन्यमानस्य कर्मणः ।  
साधनत्वं तथा सिद्धं बुद्धिरूपप्रकल्पितम् ॥ ३।७।७ ॥
</details>

<details><summary>मूलम्</summary>

व्यक्तौ पदार्थे शब्दादेर् जन्यमानस्य कर्मणः ।  
साधनत्वं तथा सिद्धं बुद्धिरूपप्रकल्पितम् ॥ ३।७।७ ॥
</details>

<details><summary>विश्वास-प्रस्तुतिः</summary>

स्वतन्त्रपरतन्त्रत्वे क्रमरूपं च दर्शितम् ।  
निरीहेष्व् अपि भावेषु कल्पनोपनिबन्धनम् ॥ ३।७।८ ॥
</details>

<details><summary>मूलम्</summary>

स्वतन्त्रपरतन्त्रत्वे क्रमरूपं च दर्शितम् ।  
निरीहेष्व् अपि भावेषु कल्पनोपनिबन्धनम् ॥ ३।७।८ ॥
</details>

<details><summary>विश्वास-प्रस्तुतिः</summary>

शक्तयः शक्तिमन्तश् च सर्वे संसर्गवादिनाम् ।  
भावास् तेष्व् अस्वशब्देषु साधनत्वं निरूप्यते ॥ ३।७।९ ॥
</details>

<details><summary>मूलम्</summary>

शक्तयः शक्तिमन्तश् च सर्वे संसर्गवादिनाम् ।  
भावास् तेष्व् अस्वशब्देषु साधनत्वं निरूप्यते ॥ ३।७।९ ॥
</details>

<details><summary>विश्वास-प्रस्तुतिः</summary>

घटस्य दृशिकर्मत्वे महत्त्वादीनि साधनम् ।  
रूपस्य दृशिकर्मत्वे रूपत्वादीनि साधनम् ॥ ३।७।१० ॥
</details>

<details><summary>मूलम्</summary>

घटस्य दृशिकर्मत्वे महत्त्वादीनि साधनम् ।  
रूपस्य दृशिकर्मत्वे रूपत्वादीनि साधनम् ॥ ३।७।१० ॥
</details>

<details><summary>विश्वास-प्रस्तुतिः</summary>

स्वैः सामान्यविशेषैश् च शक्तिमन्तो रसादयः ।  
नियतग्रहणा लोके शक्तयस् तास् तथाश्रयैः ॥ ३।७।११ ॥
</details>

<details><summary>मूलम्</summary>

स्वैः सामान्यविशेषैश् च शक्तिमन्तो रसादयः ।  
नियतग्रहणा लोके शक्तयस् तास् तथाश्रयैः ॥ ३।७।११ ॥
</details>

<details><summary>विश्वास-प्रस्तुतिः</summary>

इन्द्रियार्थमनःकर्तृ- सम्बन्धः साधनं क्व चित् ।  
यद् यदा यदनुग्राहि तत् तदा तत्र साधनम् ॥ ३।७।१२ ॥
</details>

<details><summary>मूलम्</summary>

इन्द्रियार्थमनःकर्तृ- सम्बन्धः साधनं क्व चित् ।  
यद् यदा यदनुग्राहि तत् तदा तत्र साधनम् ॥ ३।७।१२ ॥
</details>

<details><summary>विश्वास-प्रस्तुतिः</summary>

स्वशब्दैर् अभिधाने तु स धर्मोनाभिधीयते ।  
विभक्त्यादिभिर् एवासाव् उपकारः प्रतीयते ॥ ३।७।१३ ॥
</details>

<details><summary>मूलम्</summary>

स्वशब्दैर् अभिधाने तु स धर्मोनाभिधीयते ।  
विभक्त्यादिभिर् एवासाव् उपकारः प्रतीयते ॥ ३।७।१३ ॥
</details>

<details><summary>विश्वास-प्रस्तुतिः</summary>

निमित्तभावो भावानाम् उपकारार्थम् आश्रितः ।  
नतिर् आवर्जनेत्य् एवं सिद्धः साधनम् इष्यते ॥ ३।७।१४ ॥
</details>

<details><summary>मूलम्</summary>

निमित्तभावो भावानाम् उपकारार्थम् आश्रितः ।  
नतिर् आवर्जनेत्य् एवं सिद्धः साधनम् इष्यते ॥ ३।७।१४ ॥
</details>

<details><summary>विश्वास-प्रस्तुतिः</summary>

स तेभ्यो व्यतिरिक्तो वा तेषाम् आत्मैव वा तथा ।  
व्यतिरेकम् उपाश्रित्य साधनत्वेन कल्प्यते ॥ ३।७।१५ ॥
</details>

<details><summary>मूलम्</summary>

स तेभ्यो व्यतिरिक्तो वा तेषाम् आत्मैव वा तथा ।  
व्यतिरेकम् उपाश्रित्य साधनत्वेन कल्प्यते ॥ ३।७।१५ ॥
</details>

<details><summary>विश्वास-प्रस्तुतिः</summary>

सन्दर्शनं प्रार्थनायां व्यवसाये त्व् अनन्तरा ।  
व्यवसायस् तथारम्भे साधनत्वाय कल्पते ॥ ३।७।१६ ॥
</details>

<details><summary>मूलम्</summary>

सन्दर्शनं प्रार्थनायां व्यवसाये त्व् अनन्तरा ।  
व्यवसायस् तथारम्भे साधनत्वाय कल्पते ॥ ३।७।१६ ॥
</details>

<details><summary>विश्वास-प्रस्तुतिः</summary>

पूर्वस्मिन् या क्रिया सैव परस्मिन् साधनं मता ।  
सन्दर्शने तु चैतन्यं विशिष्टं साधनं विदुः ॥ ३।७।१७ ॥
</details>

<details><summary>मूलम्</summary>

पूर्वस्मिन् या क्रिया सैव परस्मिन् साधनं मता ।  
सन्दर्शने तु चैतन्यं विशिष्टं साधनं विदुः ॥ ३।७।१७ ॥
</details>

<details><summary>विश्वास-प्रस्तुतिः</summary>

निष्पत्तिमात्रे कर्तृत्वं सर्वत्रैवास्ति कारके ।  
व्यापारभेदापेक्षायां करणत्वादिसम्भवः ॥ ३।७।१८ ॥
</details>

<details><summary>मूलम्</summary>

निष्पत्तिमात्रे कर्तृत्वं सर्वत्रैवास्ति कारके ।  
व्यापारभेदापेक्षायां करणत्वादिसम्भवः ॥ ३।७।१८ ॥
</details>

<details><summary>विश्वास-प्रस्तुतिः</summary>

पुत्रस्य जन्मनि यथा पित्रोः कर्तृत्वम् उच्यते ।  
अयम् अस्याम् इयं त्व् अस्माद् इति भेदो विवक्षया ॥ ३।७।१९ ॥
</details>

<details><summary>मूलम्</summary>

पुत्रस्य जन्मनि यथा पित्रोः कर्तृत्वम् उच्यते ।  
अयम् अस्याम् इयं त्व् अस्माद् इति भेदो विवक्षया ॥ ३।७।१९ ॥
</details>

<details><summary>विश्वास-प्रस्तुतिः</summary>

गुणक्रियाणां कर्तारः कर्त्रा न्यक्कृतशक्तयः ।  
न्यक्तायाम् अपि सम्पूर्णैः स्वैर् व्यापारैः समन्विताः ॥ ३।७।२० ॥
</details>

<details><summary>मूलम्</summary>

गुणक्रियाणां कर्तारः कर्त्रा न्यक्कृतशक्तयः ।  
न्यक्तायाम् अपि सम्पूर्णैः स्वैर् व्यापारैः समन्विताः ॥ ३।७।२० ॥
</details>

<details><summary>विश्वास-प्रस्तुतिः</summary>

करणत्वादिभिर् ज्ञाताः क्रियाभेदानुपातिभिः ।  
स्वातन्त्र्यम् उत्तरं लब्ध्वा प्रधाने यान्ति कर्तृताम् ॥ ३।७।२१ ॥
</details>

<details><summary>मूलम्</summary>

करणत्वादिभिर् ज्ञाताः क्रियाभेदानुपातिभिः ।  
स्वातन्त्र्यम् उत्तरं लब्ध्वा प्रधाने यान्ति कर्तृताम् ॥ ३।७।२१ ॥
</details>

<details><summary>विश्वास-प्रस्तुतिः</summary>

यथा राज्ञा नियुक्तेषु योद्धृत्वं योद्धृषु स्थितम् ।  
तेषु वृत्तौ तु लभते राजा जयपराजयौ ॥ ३।७।२२ ॥
</details>

<details><summary>मूलम्</summary>

यथा राज्ञा नियुक्तेषु योद्धृत्वं योद्धृषु स्थितम् ।  
तेषु वृत्तौ तु लभते राजा जयपराजयौ ॥ ३।७।२२ ॥
</details>

<details><summary>विश्वास-प्रस्तुतिः</summary>

तथा कर्त्रा नियुक्तेषु सर्वेष्व् एकार्थकारिषु ।  
कर्तृत्वं करणत्वादेर् उत्तरं न विरुध्यते ॥ ३।७।२३ ॥
</details>

<details><summary>मूलम्</summary>

तथा कर्त्रा नियुक्तेषु सर्वेष्व् एकार्थकारिषु ।  
कर्तृत्वं करणत्वादेर् उत्तरं न विरुध्यते ॥ ३।७।२३ ॥
</details>

<details><summary>विश्वास-प्रस्तुतिः</summary>

अनाश्रिते तु व्यापारे निमित्तं हेतुर् इष्यते ।  
आश्रितावधिभावं तु लक्षणे लक्षणं विदुः ॥ ३।७।२४ ॥
</details>

<details><summary>मूलम्</summary>

अनाश्रिते तु व्यापारे निमित्तं हेतुर् इष्यते ।  
आश्रितावधिभावं तु लक्षणे लक्षणं विदुः ॥ ३।७।२४ ॥
</details>

<details><summary>विश्वास-प्रस्तुतिः</summary>

द्रव्यादिविषयो हेतुः कारकं नियतक्रियम् ।  
कर्ता कर्त्रन्तरापेक्षः क्रियायां हेतुर् इष्यते ॥ ३।७।२५ ॥
</details>

<details><summary>मूलम्</summary>

द्रव्यादिविषयो हेतुः कारकं नियतक्रियम् ।  
कर्ता कर्त्रन्तरापेक्षः क्रियायां हेतुर् इष्यते ॥ ३।७।२५ ॥
</details>

<details><summary>विश्वास-प्रस्तुतिः</summary>

क्रियायै करणं तस्य दृष्टः प्रतिनिधिस् तथा ।  
हेत्वर्था तु क्रिया तस्मान् न स प्रतिनिधीयते ॥ ३।७।२६ ॥
</details>

<details><summary>मूलम्</summary>

क्रियायै करणं तस्य दृष्टः प्रतिनिधिस् तथा ।  
हेत्वर्था तु क्रिया तस्मान् न स प्रतिनिधीयते ॥ ३।७।२६ ॥
</details>

<details><summary>विश्वास-प्रस्तुतिः</summary>

प्रातिलोम्यानुलोम्याभ्यां हेतुर् अर्थस्य साधकः ।  
तादर्थ्यम् आनुलोम्येन हेतुत्वानुगतं तु तत् ॥ ३।७।२७ ॥
</details>

<details><summary>मूलम्</summary>

प्रातिलोम्यानुलोम्याभ्यां हेतुर् अर्थस्य साधकः ।  
तादर्थ्यम् आनुलोम्येन हेतुत्वानुगतं तु तत् ॥ ३।७।२७ ॥
</details>

<details><summary>विश्वास-प्रस्तुतिः</summary>

सर्वत्र सहजा शक्तिर् यावद्द्रव्यम् अवस्थिता ।  
क्रियाकाले त्व् अभिव्यक्तेर् आश्रयाद् उपकारिणी ॥ ३।७।२८ ॥
</details>

<details><summary>मूलम्</summary>

सर्वत्र सहजा शक्तिर् यावद्द्रव्यम् अवस्थिता ।  
क्रियाकाले त्व् अभिव्यक्तेर् आश्रयाद् उपकारिणी ॥ ३।७।२८ ॥
</details>

<details><summary>विश्वास-प्रस्तुतिः</summary>

कुड्यस्यावरणे शक्तिर् अस्यादीनां विदारणे ।  
सर्वदा स तु सन् धर्मः क्रियाकाले निरूप्यते ॥ ३।७।२९ ॥
</details>

<details><summary>मूलम्</summary>

कुड्यस्यावरणे शक्तिर् अस्यादीनां विदारणे ।  
सर्वदा स तु सन् धर्मः क्रियाकाले निरूप्यते ॥ ३।७।२९ ॥
</details>

<details><summary>विश्वास-प्रस्तुतिः</summary>

स्वाङ्गसंयोगिनः पाशा दैत्यानां वारुणा यथा ।  
व्यज्यन्ते विजिगीषूणां द्रव्याणां शक्तयस् तथा ॥ ३।७।३० ॥
</details>

<details><summary>मूलम्</summary>

स्वाङ्गसंयोगिनः पाशा दैत्यानां वारुणा यथा ।  
व्यज्यन्ते विजिगीषूणां द्रव्याणां शक्तयस् तथा ॥ ३।७।३० ॥
</details>

<details><summary>विश्वास-प्रस्तुतिः</summary>

तैक्ष्ण्यगौरवकाठिन्य- संस्थानैः स्वैर् असिर् यदा ।  
छेद्यं प्रति व्याप्रियते शक्तिमान् गृह्यते तदा ॥ ३।७।३१ ॥
</details>

<details><summary>मूलम्</summary>

तैक्ष्ण्यगौरवकाठिन्य- संस्थानैः स्वैर् असिर् यदा ।  
छेद्यं प्रति व्याप्रियते शक्तिमान् गृह्यते तदा ॥ ३।७।३१ ॥
</details>

<details><summary>विश्वास-प्रस्तुतिः</summary>

प्राङ् निमित्तान्तरोद्भूतं क्रियायाः कैश् चिद् इष्यते ।  
साधनं सहजं कैश् चित् क्रियान्यैः पूर्वम् इष्यते ॥ ३।७।३२ ॥
</details>

<details><summary>मूलम्</summary>

प्राङ् निमित्तान्तरोद्भूतं क्रियायाः कैश् चिद् इष्यते ।  
साधनं सहजं कैश् चित् क्रियान्यैः पूर्वम् इष्यते ॥ ३।७।३२ ॥
</details>

<details><summary>विश्वास-प्रस्तुतिः</summary>

प्रवृत्तिर् एव प्रथमं क्व चिद् अप्य् अनपाश्रिता ।  
शक्तीर् एकाधिकरणे स्रोतोवद् अपकर्षति ॥ ३।७।३३ ॥
</details>

<details><summary>मूलम्</summary>

प्रवृत्तिर् एव प्रथमं क्व चिद् अप्य् अनपाश्रिता ।  
शक्तीर् एकाधिकरणे स्रोतोवद् अपकर्षति ॥ ३।७।३३ ॥
</details>

<details><summary>विश्वास-प्रस्तुतिः</summary>

अपूर्वं कालशक्तिं वा क्रियां वा कालम् एव वा ।  
तम् एवम्लक्सनम् भावम् के चिद् आहुह् कथम् च न ॥ ३।७।३४ ॥
</details>

<details><summary>मूलम्</summary>

अपूर्वं कालशक्तिं वा क्रियां वा कालम् एव वा ।  
तम् एवम्लक्सनम् भावम् के चिद् आहुह् कथम् च न ॥ ३।७।३४ ॥
</details>

<details><summary>विश्वास-प्रस्तुतिः</summary>

नित्याः षट् शक्तयो ऽन्येषां भेदाभेदसमन्विताः ।  
क्रियासंसिद्धये ऽर्थेषु जातिवत् समवस्थिताः ॥ ३।७।३५ ॥
</details>

<details><summary>मूलम्</summary>

नित्याः षट् शक्तयो ऽन्येषां भेदाभेदसमन्विताः ।  
क्रियासंसिद्धये ऽर्थेषु जातिवत् समवस्थिताः ॥ ३।७।३५ ॥
</details>

<details><summary>विश्वास-प्रस्तुतिः</summary>

द्रव्याकारादिभेदेन ताश् चापरिमिता इव ।  
दृश्यन्ते तत्त्वम् आसां तु षट् शक्तीर् नातिवर्तते ॥ ३।७।३६ ॥
</details>

<details><summary>मूलम्</summary>

द्रव्याकारादिभेदेन ताश् चापरिमिता इव ।  
दृश्यन्ते तत्त्वम् आसां तु षट् शक्तीर् नातिवर्तते ॥ ३।७।३६ ॥
</details>

<details><summary>विश्वास-प्रस्तुतिः</summary>

निमित्तभेदाद् एकैव भिन्ना शक्तिः प्रतीयते ।  
षोढा कर्तृत्वम् एवाहुस् तत्प्रवृत्तेर् निबन्धनम् ॥ ३।७।३७ ॥
</details>

<details><summary>मूलम्</summary>

निमित्तभेदाद् एकैव भिन्ना शक्तिः प्रतीयते ।  
षोढा कर्तृत्वम् एवाहुस् तत्प्रवृत्तेर् निबन्धनम् ॥ ३।७।३७ ॥
</details>

<details><summary>विश्वास-प्रस्तुतिः</summary>

तत्त्वे वा व्यतिरेके वा व्यतिरिक्तं तद् उच्यते ।  
शब्दप्रमाणको लोकः स शास्त्रेणानुगम्यते ॥ ३।७।३८ ॥
</details>

<details><summary>मूलम्</summary>

तत्त्वे वा व्यतिरेके वा व्यतिरिक्तं तद् उच्यते ।  
शब्दप्रमाणको लोकः स शास्त्रेणानुगम्यते ॥ ३।७।३८ ॥
</details>

<details><summary>विश्वास-प्रस्तुतिः</summary>

परमार्थे तु नैकत्वं पृथक्त्वाद् भिन्नलक्षणम् ।  
पृथक्त्वैकत्वरूपेण तत्त्वम् एव प्रकाशते ॥ ३।७।३९ ॥
</details>

<details><summary>मूलम्</summary>

परमार्थे तु नैकत्वं पृथक्त्वाद् भिन्नलक्षणम् ।  
पृथक्त्वैकत्वरूपेण तत्त्वम् एव प्रकाशते ॥ ३।७।३९ ॥
</details>

<details><summary>विश्वास-प्रस्तुतिः</summary>

यत् पृथक्त्वम् असन्दिग्धं तद् एकत्वान् न भिद्यते ।  
यद् एकत्वम् असन्दिग्धं तत् पृथक्त्वान् न भिद्यते ॥ ३।७।४० ॥
</details>

<details><summary>मूलम्</summary>

यत् पृथक्त्वम् असन्दिग्धं तद् एकत्वान् न भिद्यते ।  
यद् एकत्वम् असन्दिग्धं तत् पृथक्त्वान् न भिद्यते ॥ ३।७।४० ॥
</details>

<details><summary>विश्वास-प्रस्तुतिः</summary>

द्यौः क्षमा वायुर् आदित्यः सागराः सरितो दिशः ।  
अन्तःकरणतत्त्वस्य भागा बहिर् अवस्थिताः ॥ ३।७।४१ ॥
</details>

<details><summary>मूलम्</summary>

द्यौः क्षमा वायुर् आदित्यः सागराः सरितो दिशः ।  
अन्तःकरणतत्त्वस्य भागा बहिर् अवस्थिताः ॥ ३।७।४१ ॥
</details>

<details><summary>विश्वास-प्रस्तुतिः</summary>

कालविच्छेदरूपेण तद् एवैकम् अवस्थितम् ।  
स ह्य् अपूर्वापरो भावः क्रमरूपेण लक्ष्यते ॥ ३।७।४२ ॥
</details>

<details><summary>मूलम्</summary>

कालविच्छेदरूपेण तद् एवैकम् अवस्थितम् ।  
स ह्य् अपूर्वापरो भावः क्रमरूपेण लक्ष्यते ॥ ३।७।४२ ॥
</details>

<details><summary>विश्वास-प्रस्तुतिः</summary>

दृष्टो ह्य् अव्यतिरेके ऽपि व्यतिरेको ऽन्वये ऽसति ।  
वृक्षाद्यर्थान्वयस् तस्माद् विभक्त्यर्थो ऽन्य इष्यते ॥ ३।७।४३ ॥
</details>

<details><summary>मूलम्</summary>

दृष्टो ह्य् अव्यतिरेके ऽपि व्यतिरेको ऽन्वये ऽसति ।  
वृक्षाद्यर्थान्वयस् तस्माद् विभक्त्यर्थो ऽन्य इष्यते ॥ ३।७।४३ ॥
</details>

<details><summary>विश्वास-प्रस्तुतिः</summary>

सामान्यं कारकं तस्य सप्ताद्या भेदयोनयः ।  
षट् कर्माख्यादिभेदेन शेषभेदस् तु सप्तमी ॥ ३।७।४४ ॥
</details>

<details><summary>मूलम्</summary>

सामान्यं कारकं तस्य सप्ताद्या भेदयोनयः ।  
षट् कर्माख्यादिभेदेन शेषभेदस् तु सप्तमी ॥ ३।७।४४ ॥
</details>
    
कर्माधिकारः   
    

<details><summary>विश्वास-प्रस्तुतिः</summary>

निर्वर्त्यं च विकार्यं च प्राप्यं चेति त्रिधा मतम् ।  
तत्रेप्सिततमं कर्म चतुर्धान्यत् तु कल्पितम् ॥ ३।७।४५ ॥
</details>

<details><summary>मूलम्</summary>

निर्वर्त्यं च विकार्यं च प्राप्यं चेति त्रिधा मतम् ।  
तत्रेप्सिततमं कर्म चतुर्धान्यत् तु कल्पितम् ॥ ३।७।४५ ॥
</details>

<details><summary>विश्वास-प्रस्तुतिः</summary>

औदासीन्येन यत् प्राप्यं यच् च कर्तुर् अनीप्सितम् ।  
सञ्ज्ञान्तरैर् अनाख्यातं यद् यच् चाप्य् अन्यपूर्वकम् ॥ ३।७।४६ ॥
</details>

<details><summary>मूलम्</summary>

औदासीन्येन यत् प्राप्यं यच् च कर्तुर् अनीप्सितम् ।  
सञ्ज्ञान्तरैर् अनाख्यातं यद् यच् चाप्य् अन्यपूर्वकम् ॥ ३।७।४६ ॥
</details>

<details><summary>विश्वास-प्रस्तुतिः</summary>

सती वाविद्यमाना वा प्रकृतिः परिणामिनी ।  
यस्य नाश्रियते तस्य निर्वर्त्यत्वं प्रचक्षते ॥ ३।७।४७ ॥
</details>

<details><summary>मूलम्</summary>

सती वाविद्यमाना वा प्रकृतिः परिणामिनी ।  
यस्य नाश्रियते तस्य निर्वर्त्यत्वं प्रचक्षते ॥ ३।७।४७ ॥
</details>

<details><summary>विश्वास-प्रस्तुतिः</summary>

प्रकृतेस् तु विवक्षायां विकार्यं कैश् चिद् अन्यथा ।  
निर्वर्त्यं च विकार्यं च कर्म शास्त्रे प्रदर्शितम् ॥ ३।७।४८ ॥
</details>

<details><summary>मूलम्</summary>

प्रकृतेस् तु विवक्षायां विकार्यं कैश् चिद् अन्यथा ।  
निर्वर्त्यं च विकार्यं च कर्म शास्त्रे प्रदर्शितम् ॥ ३।७।४८ ॥
</details>

<details><summary>विश्वास-प्रस्तुतिः</summary>

यद् असज् जायते सद् वा जन्मना यत् प्रकाश्यते ।  
तन् निर्वर्त्यं विकार्यं च कर्म द्वेधा व्यवस्थितम् ॥ ३।७।४९ ॥
</details>

<details><summary>मूलम्</summary>

यद् असज् जायते सद् वा जन्मना यत् प्रकाश्यते ।  
तन् निर्वर्त्यं विकार्यं च कर्म द्वेधा व्यवस्थितम् ॥ ३।७।४९ ॥
</details>

<details><summary>विश्वास-प्रस्तुतिः</summary>

प्रकृत्युच्छेदसम्भूतं किं चित् काष्ठादिभस्मवत् ।  
किं चिद् गुणान्तरोत्पत्त्या सुवर्णादिविकारवत् ॥ ३।७।५० ॥
</details>

<details><summary>मूलम्</summary>

प्रकृत्युच्छेदसम्भूतं किं चित् काष्ठादिभस्मवत् ।  
किं चिद् गुणान्तरोत्पत्त्या सुवर्णादिविकारवत् ॥ ३।७।५० ॥
</details>

<details><summary>विश्वास-प्रस्तुतिः</summary>

क्रियाकृता विशेषाणां सिद्धिर् यत्र न गम्यते ।  
दर्शनाद् अनुमानाद् वा तत् प्राप्यम् इति कथ्यते ॥ ३।७।५१ ॥
</details>

<details><summary>मूलम्</summary>

क्रियाकृता विशेषाणां सिद्धिर् यत्र न गम्यते ।  
दर्शनाद् अनुमानाद् वा तत् प्राप्यम् इति कथ्यते ॥ ३।७।५१ ॥
</details>

<details><summary>विश्वास-प्रस्तुतिः</summary>

विशेषलाभः सर्वत्र विद्यते दर्शनादिभिः ।  
केषां चित् तदभिव्यक्ति- सिद्धिर् दृष्टिविषादिषु ॥ ३।७।५२ ॥
</details>

<details><summary>मूलम्</summary>

विशेषलाभः सर्वत्र विद्यते दर्शनादिभिः ।  
केषां चित् तदभिव्यक्ति- सिद्धिर् दृष्टिविषादिषु ॥ ३।७।५२ ॥
</details>

<details><summary>विश्वास-प्रस्तुतिः</summary>

आभासोपगमो व्यक्तिः सोढत्वम् इति कर्मणः ।  
विशेषाः प्राप्यमाणस्य क्रियासिद्धौ व्यवस्थिताः ॥ ३।७।५३ ॥
</details>

<details><summary>मूलम्</summary>

आभासोपगमो व्यक्तिः सोढत्वम् इति कर्मणः ।  
विशेषाः प्राप्यमाणस्य क्रियासिद्धौ व्यवस्थिताः ॥ ३।७।५३ ॥
</details>

<details><summary>विश्वास-प्रस्तुतिः</summary>

निर्वर्त्यादिषु तत् पूर्वम् अनुभूय स्वतन्त्रताम् ।  
कर्त्रन्तराणां व्यापारे कर्म सम्पद्यते ततः ॥ ३।७।५४ ॥
</details>

<details><summary>मूलम्</summary>

निर्वर्त्यादिषु तत् पूर्वम् अनुभूय स्वतन्त्रताम् ।  
कर्त्रन्तराणां व्यापारे कर्म सम्पद्यते ततः ॥ ३।७।५४ ॥
</details>

<details><summary>विश्वास-प्रस्तुतिः</summary>

तद्व्यापारविवेके ऽपि स्वव्यापारे व्यवस्थितम् ।  
कर्मापदिष्टाआल्लभते क्व चिच् छास्त्राश्रयान् विधीन् ॥ ३।७।५५ ॥
</details>

<details><summary>मूलम्</summary>

तद्व्यापारविवेके ऽपि स्वव्यापारे व्यवस्थितम् ।  
कर्मापदिष्टाआल्लभते क्व चिच् छास्त्राश्रयान् विधीन् ॥ ३।७।५५ ॥
</details>

<details><summary>विश्वास-प्रस्तुतिः</summary>

निवृत्तप्रेषणं कर्म स्वक्रियावयवे स्थितम् ।  
निवर्तमाने कर्मत्वे स्वे कर्तृत्वे ऽवतिष्ठते ॥ ३।७।५६ ॥
</details>

<details><summary>मूलम्</summary>

निवृत्तप्रेषणं कर्म स्वक्रियावयवे स्थितम् ।  
निवर्तमाने कर्मत्वे स्वे कर्तृत्वे ऽवतिष्ठते ॥ ३।७।५६ ॥
</details>

<details><summary>विश्वास-प्रस्तुतिः</summary>

तानि धात्वन्तराण्य् एव पचिसिध्यतिवद् विदुः ।  
भेदे ऽपि तुल्यरूपत्वाद् एकत्वपरिकल्पना ॥ ३।७।५७ ॥
</details>

<details><summary>मूलम्</summary>

तानि धात्वन्तराण्य् एव पचिसिध्यतिवद् विदुः ।  
भेदे ऽपि तुल्यरूपत्वाद् एकत्वपरिकल्पना ॥ ३।७।५७ ॥
</details>

<details><summary>विश्वास-प्रस्तुतिः</summary>

एकदेशे समूहे च व्यापाराणां पचादयः ।  
स्वभावतः प्रवर्तन्ते तुल्यरूपसमन्विताः ॥ ३।७।५८ ॥
</details>

<details><summary>मूलम्</summary>

एकदेशे समूहे च व्यापाराणां पचादयः ।  
स्वभावतः प्रवर्तन्ते तुल्यरूपसमन्विताः ॥ ३।७।५८ ॥
</details>

<details><summary>विश्वास-प्रस्तुतिः</summary>

न्यग्भावना न्यग्भवनं रुहौ शुद्धे प्रतीयते ।  
न्यग्भावना न्यग्भवनं ण्यन्ते ऽपि प्रतिपद्यते ॥ ३।७।५९ ॥
</details>

<details><summary>मूलम्</summary>

न्यग्भावना न्यग्भवनं रुहौ शुद्धे प्रतीयते ।  
न्यग्भावना न्यग्भवनं ण्यन्ते ऽपि प्रतिपद्यते ॥ ३।७।५९ ॥
</details>

<details><summary>विश्वास-प्रस्तुतिः</summary>

अवस्थां पञ्चमीम् आहुर् ण्यन्ते तां कर्मकर्तरि ।  
निवृत्तप्रेषणाद् धातोः प्राकृते ऽर्थे णिज् उच्यते ॥ ३।७।६० ॥
</details>

<details><summary>मूलम्</summary>

अवस्थां पञ्चमीम् आहुर् ण्यन्ते तां कर्मकर्तरि ।  
निवृत्तप्रेषणाद् धातोः प्राकृते ऽर्थे णिज् उच्यते ॥ ३।७।६० ॥
</details>

<details><summary>विश्वास-प्रस्तुतिः</summary>

ब्रवीति पचतेर् अर्थं सिध्यतिर् न विना णिचा ।  
स ण्यन्तः पचतेर् अर्थे प्राकृते व्यवतिष्ठते ॥ ३।७।६१ ॥
</details>

<details><summary>मूलम्</summary>

ब्रवीति पचतेर् अर्थं सिध्यतिर् न विना णिचा ।  
स ण्यन्तः पचतेर् अर्थे प्राकृते व्यवतिष्ठते ॥ ३।७।६१ ॥
</details>

<details><summary>विश्वास-प्रस्तुतिः</summary>

केषां चिद् देवदत्तादेर् व्यापारो यः सकर्मके ।  
स विना देवदत्तादेः कटादिषु विवक्ष्यते ॥ ३।७।६२ ॥
</details>

<details><summary>मूलम्</summary>

केषां चिद् देवदत्तादेर् व्यापारो यः सकर्मके ।  
स विना देवदत्तादेः कटादिषु विवक्ष्यते ॥ ३।७।६२ ॥
</details>

<details><summary>विश्वास-प्रस्तुतिः</summary>

निवृत्तप्रेषणं कर्म स्वस्य कर्तुः प्रयोजकम् ।  
प्रेषणान्तरसम्बन्धे ण्यन्ते लेनाभिधीयते ॥ ३।७।६३ ॥
</details>

<details><summary>मूलम्</summary>

निवृत्तप्रेषणं कर्म स्वस्य कर्तुः प्रयोजकम् ।  
प्रेषणान्तरसम्बन्धे ण्यन्ते लेनाभिधीयते ॥ ३।७।६३ ॥
</details>

<details><summary>विश्वास-प्रस्तुतिः</summary>

सदृशादिषु यत् कर्म- कर्तृत्वं प्रतिपद्यते ।  
आपत्त्यापादने तत्र विषयत्वं प्रति क्रिये ॥ ३।७।६४ ॥
</details>

<details><summary>मूलम्</summary>

सदृशादिषु यत् कर्म- कर्तृत्वं प्रतिपद्यते ।  
आपत्त्यापादने तत्र विषयत्वं प्रति क्रिये ॥ ३।७।६४ ॥
</details>

<details><summary>विश्वास-प्रस्तुतिः</summary>

कुतश् चिद् आहृत्य पदम् एवं च परिकल्पने ।  
कर्मस्थभावकत्वं स्याद् दर्शनाद्यभिधायिनाम् ॥ ३।७।६५ ॥
</details>

<details><summary>मूलम्</summary>

कुतश् चिद् आहृत्य पदम् एवं च परिकल्पने ।  
कर्मस्थभावकत्वं स्याद् दर्शनाद्यभिधायिनाम् ॥ ३।७।६५ ॥
</details>

<details><summary>विश्वास-प्रस्तुतिः</summary>

विशेषदर्शनं यत्र क्रिया तत्र व्यवस्थिता ।  
क्रियाव्यवस्था त्व् अन्येषां शब्दैर् एव प्रकाश्यते ॥ ३।७।६६ ॥
</details>

<details><summary>मूलम्</summary>

विशेषदर्शनं यत्र क्रिया तत्र व्यवस्थिता ।  
क्रियाव्यवस्था त्व् अन्येषां शब्दैर् एव प्रकाश्यते ॥ ३।७।६६ ॥
</details>

<details><summary>विश्वास-प्रस्तुतिः</summary>

कालभावाध्वदेशानाम् अन्तर्भूतक्रियान्तरैः ।  
सर्वैर् अकर्मकैर् योगे कर्मत्वम् उपजायते ॥ ३।७।६७ ॥
</details>

<details><summary>मूलम्</summary>

कालभावाध्वदेशानाम् अन्तर्भूतक्रियान्तरैः ।  
सर्वैर् अकर्मकैर् योगे कर्मत्वम् उपजायते ॥ ३।७।६७ ॥
</details>

<details><summary>विश्वास-प्रस्तुतिः</summary>

आधारत्वम् इव प्राप्तास् ते पुनर् द्रव्यकर्मसु ।  
कालादयो भिन्नकक्ष्यं यान्ति कर्मत्वम् उत्तरम् ॥ ३।७।६८ ॥
</details>

<details><summary>मूलम्</summary>

आधारत्वम् इव प्राप्तास् ते पुनर् द्रव्यकर्मसु ।  
कालादयो भिन्नकक्ष्यं यान्ति कर्मत्वम् उत्तरम् ॥ ३।७।६८ ॥
</details>

<details><summary>विश्वास-प्रस्तुतिः</summary>

अतस् तैः कर्मभिर् धातुर् युक्तो ऽद्रव्यैर् अकर्मकः ।  
लस्य कर्मणि भावे च निमित्तत्वाय कल्पते ॥ ३।७।६९ ॥
</details>

<details><summary>मूलम्</summary>

अतस् तैः कर्मभिर् धातुर् युक्तो ऽद्रव्यैर् अकर्मकः ।  
लस्य कर्मणि भावे च निमित्तत्वाय कल्पते ॥ ३।७।६९ ॥
</details>

<details><summary>विश्वास-प्रस्तुतिः</summary>

सर्वं चाकथितं कर्म भिन्नकक्ष्यं प्रतीयते ।  
धात्वर्थोद्देशभेदेन तन् नेप्सिततमं किल ॥ ३।७।७० ॥
</details>

<details><summary>मूलम्</summary>

सर्वं चाकथितं कर्म भिन्नकक्ष्यं प्रतीयते ।  
धात्वर्थोद्देशभेदेन तन् नेप्सिततमं किल ॥ ३।७।७० ॥
</details>

<details><summary>विश्वास-प्रस्तुतिः</summary>

प्रधानकर्म कथितं यत् क्रियायाः प्रयोजकम् ।  
तत्सिद्धये क्रियायुक्तम् अन्यत् त्व् अकथितं स्मृतम् ॥ ३।७।७१ ॥
</details>

<details><summary>मूलम्</summary>

प्रधानकर्म कथितं यत् क्रियायाः प्रयोजकम् ।  
तत्सिद्धये क्रियायुक्तम् अन्यत् त्व् अकथितं स्मृतम् ॥ ३।७।७१ ॥
</details>

<details><summary>विश्वास-प्रस्तुतिः</summary>

दुह्यादिवन् नयत्यादौ कर्मत्वम् अकथाश्रयम् ।  
आख्यातानुपयोगे तु नियमाच् छेष इष्यते ॥ ३।७।७२ ॥
</details>

<details><summary>मूलम्</summary>

दुह्यादिवन् नयत्यादौ कर्मत्वम् अकथाश्रयम् ।  
आख्यातानुपयोगे तु नियमाच् छेष इष्यते ॥ ३।७।७२ ॥
</details>

<details><summary>विश्वास-प्रस्तुतिः</summary>

अन्तर्भूतणिजर्थानां दुह्यादीनां णिजन्तवत् ।  
सिद्धं पूर्वेण कर्मत्वं णिजन्तनियमस् तथा ॥ ३।७।७३ ॥
</details>

<details><summary>मूलम्</summary>

अन्तर्भूतणिजर्थानां दुह्यादीनां णिजन्तवत् ।  
सिद्धं पूर्वेण कर्मत्वं णिजन्तनियमस् तथा ॥ ३।७।७३ ॥
</details>

<details><summary>विश्वास-प्रस्तुतिः</summary>

करणस्य स्वकक्ष्यायां न प्रकर्षाश्रयो यथा ।  
कर्मणो ऽपि स्वकक्ष्यायां न स्याद् अतिशयस् तथा ॥ ३।७।७४ ॥
</details>

<details><summary>मूलम्</summary>

करणस्य स्वकक्ष्यायां न प्रकर्षाश्रयो यथा ।  
कर्मणो ऽपि स्वकक्ष्यायां न स्याद् अतिशयस् तथा ॥ ३।७।७४ ॥
</details>

<details><summary>विश्वास-प्रस्तुतिः</summary>

कर्मणस् त्व् आप्तुम् इष्टत्व आश्रिते ऽतिशयो यतः ।  
आश्रीयते ततो ऽत्यन्तं भेदः पूर्वेण कर्मणा ॥ ३।७।७५ ॥
</details>

<details><summary>मूलम्</summary>

कर्मणस् त्व् आप्तुम् इष्टत्व आश्रिते ऽतिशयो यतः ।  
आश्रीयते ततो ऽत्यन्तं भेदः पूर्वेण कर्मणा ॥ ३।७।७५ ॥
</details>

<details><summary>विश्वास-प्रस्तुतिः</summary>

णिजन्ते च यथा कर्ता सक्रियः सन् प्रयुज्यते ।  
न दुह्यादौ तथा कर्ता निष्क्रियो ऽपि प्रयुज्यते ॥ ३।७।७६ ॥
</details>

<details><summary>मूलम्</summary>

णिजन्ते च यथा कर्ता सक्रियः सन् प्रयुज्यते ।  
न दुह्यादौ तथा कर्ता निष्क्रियो ऽपि प्रयुज्यते ॥ ३।७।७६ ॥
</details>

<details><summary>विश्वास-प्रस्तुतिः</summary>

भेदवाक्यं तु यन् ण्यन्ते नीदुहिप्रकृतौ च यत् ।  
शब्दान्तरत्वान् नैवास्ति संस्पर्शस् तस्य धातुना ॥ ३।७।७७ ॥
</details>

<details><summary>मूलम्</summary>

भेदवाक्यं तु यन् ण्यन्ते नीदुहिप्रकृतौ च यत् ।  
शब्दान्तरत्वान् नैवास्ति संस्पर्शस् तस्य धातुना ॥ ३।७।७७ ॥
</details>

<details><summary>विश्वास-प्रस्तुतिः</summary>

यथैवैकम् अपादानं शास्त्रे भेदेन दर्शितम् ।  
तथैकम् एव कर्मापि भेदेन प्रतिपादितम् ॥ ३।७।७८ ॥
</details>

<details><summary>मूलम्</summary>

यथैवैकम् अपादानं शास्त्रे भेदेन दर्शितम् ।  
तथैकम् एव कर्मापि भेदेन प्रतिपादितम् ॥ ३।७।७८ ॥
</details>

<details><summary>विश्वास-प्रस्तुतिः</summary>

निर्वर्त्यो वा विकार्यो वा प्राप्यो वा साधनाश्रयः ।  
क्रियाणाम् एव साध्यत्वात् सिद्धरूपो ऽभिधीयते ॥ ३।७।७९ ॥
</details>

<details><summary>मूलम्</summary>

निर्वर्त्यो वा विकार्यो वा प्राप्यो वा साधनाश्रयः ।  
क्रियाणाम् एव साध्यत्वात् सिद्धरूपो ऽभिधीयते ॥ ३।७।७९ ॥
</details>

<details><summary>विश्वास-प्रस्तुतिः</summary>

अहितेषु यथा लौल्यात् कर्तुर् इच्छोपजायते ।  
विषादिषु भयादिभ्यस् तथैवासौ प्रवर्तते ॥ ३।७।८० ॥
</details>

<details><summary>मूलम्</summary>

अहितेषु यथा लौल्यात् कर्तुर् इच्छोपजायते ।  
विषादिषु भयादिभ्यस् तथैवासौ प्रवर्तते ॥ ३।७।८० ॥
</details>

<details><summary>विश्वास-प्रस्तुतिः</summary>

प्रधानेतरयोर् यत्र द्रव्यस्य क्रिययोः पृथक् ।  
शक्तिर् गुणाश्रया तत्र प्रधानम् अनुरुध्यते ॥ ३।७।८१ ॥
</details>

<details><summary>मूलम्</summary>

प्रधानेतरयोर् यत्र द्रव्यस्य क्रिययोः पृथक् ।  
शक्तिर् गुणाश्रया तत्र प्रधानम् अनुरुध्यते ॥ ३।७।८१ ॥
</details>

<details><summary>विश्वास-प्रस्तुतिः</summary>

प्रधानविषया शक्तिः प्रत्ययेनाभिधीयते ।  
यदा गुणे तदा तद्वद् अनुक्तापि प्रकाशते ॥ ३।७।८२ ॥
</details>

<details><summary>मूलम्</summary>

प्रधानविषया शक्तिः प्रत्ययेनाभिधीयते ।  
यदा गुणे तदा तद्वद् अनुक्तापि प्रकाशते ॥ ३।७।८२ ॥
</details>

<details><summary>विश्वास-प्रस्तुतिः</summary>

पचाव् अनुक्तं यत् कर्म क्त्वान्ते भावाभिधायिनि ।  
भुजौ शक्त्यन्तरे ऽप्य् उक्ते तत् तद्धर्म प्रकाशते ॥ ३।७।८३ ॥
</details>

<details><summary>मूलम्</summary>

पचाव् अनुक्तं यत् कर्म क्त्वान्ते भावाभिधायिनि ।  
भुजौ शक्त्यन्तरे ऽप्य् उक्ते तत् तद्धर्म प्रकाशते ॥ ३।७।८३ ॥
</details>

<details><summary>विश्वास-प्रस्तुतिः</summary>

इषेश् च गमिसंस्पर्शाद् ग्रामे यो लो विधीयते ।  
तत्रेषिणैव निर्भोगः क्रियते गमिकर्मणः ॥ ३।७।८४ ॥
</details>

<details><summary>मूलम्</summary>

इषेश् च गमिसंस्पर्शाद् ग्रामे यो लो विधीयते ।  
तत्रेषिणैव निर्भोगः क्रियते गमिकर्मणः ॥ ३।७।८४ ॥
</details>

<details><summary>विश्वास-प्रस्तुतिः</summary>

पक्त्वा भुज्यत इत्य् अत्र केषां चिन् न व्यपेक्षते ।  
ओदनं पचतिः सो ऽसाव् अनुमानात् प्रतीयते ॥ ३।७।८५ ॥
</details>

<details><summary>मूलम्</summary>

पक्त्वा भुज्यत इत्य् अत्र केषां चिन् न व्यपेक्षते ।  
ओदनं पचतिः सो ऽसाव् अनुमानात् प्रतीयते ॥ ३।७।८५ ॥
</details>

<details><summary>विश्वास-प्रस्तुतिः</summary>

तथाभिनिविशौ कर्म यत् तिङन्ते ऽभिधीयते ।  
क्त्वान्ते ऽधिकरणत्वे ऽपि न तत्रेच्छन्ति सप्तमीम् ॥ ३।७।८६ ॥
</details>

<details><summary>मूलम्</summary>

तथाभिनिविशौ कर्म यत् तिङन्ते ऽभिधीयते ।  
क्त्वान्ते ऽधिकरणत्वे ऽपि न तत्रेच्छन्ति सप्तमीम् ॥ ३।७।८६ ॥
</details>

<details><summary>विश्वास-प्रस्तुतिः</summary>

यन् निर्वृत्ताश्रयं कर्म प्राप्तेर् अप्रचितं पुनः ।  
भक्ष्यादिविषयापत्त्या भिद्यमानं तद् ईप्सितम् ॥ ३।७।८७ ॥
</details>

<details><summary>मूलम्</summary>

यन् निर्वृत्ताश्रयं कर्म प्राप्तेर् अप्रचितं पुनः ।  
भक्ष्यादिविषयापत्त्या भिद्यमानं तद् ईप्सितम् ॥ ३।७।८७ ॥
</details>

<details><summary>विश्वास-प्रस्तुतिः</summary>

धातोर् अर्थान्तरे वृत्तेर् धात्वर्थेनोपसङ्ग्रहात् ।  
प्रसिद्धेर् अविवक्षातः कर्मणो ऽकर्मिका क्रिया ॥ ३।७।८८ ॥
</details>

<details><summary>मूलम्</summary>

धातोर् अर्थान्तरे वृत्तेर् धात्वर्थेनोपसङ्ग्रहात् ।  
प्रसिद्धेर् अविवक्षातः कर्मणो ऽकर्मिका क्रिया ॥ ३।७।८८ ॥
</details>

<details><summary>विश्वास-प्रस्तुतिः</summary>

भेदा य एते चत्वारः सामान्येन प्रदर्शिताः ।  
ते निमित्तादिभेदेन भिद्यन्ते बहुधा पुनः ॥ ३।७।८९ ॥
</details>

<details><summary>मूलम्</summary>

भेदा य एते चत्वारः सामान्येन प्रदर्शिताः ।  
ते निमित्तादिभेदेन भिद्यन्ते बहुधा पुनः ॥ ३।७।८९ ॥
</details>
    
॥ इति कर्माधिकारः ॥  
    
करणाधिकारः  
    

<details><summary>विश्वास-प्रस्तुतिः</summary>

क्रियायाः परिनिष्पत्तिर् यद्व्यापाराद् अनन्तरम् ।  
विवक्ष्यते यदा तत्र करणत्वं तदा स्मृतम् ॥ ३।७।९० ॥
</details>

<details><summary>मूलम्</summary>

क्रियायाः परिनिष्पत्तिर् यद्व्यापाराद् अनन्तरम् ।  
विवक्ष्यते यदा तत्र करणत्वं तदा स्मृतम् ॥ ३।७।९० ॥
</details>

<details><summary>विश्वास-प्रस्तुतिः</summary>

वस्तुतस् तद् अनिर्देश्यं न हि वस्तु व्यवस्थितम् ।  
स्थाल्या पच्यत इत्य् एषा विवक्षा दृश्यते यतः ॥ ३।७।९१ ॥
</details>

<details><summary>मूलम्</summary>

वस्तुतस् तद् अनिर्देश्यं न हि वस्तु व्यवस्थितम् ।  
स्थाल्या पच्यत इत्य् एषा विवक्षा दृश्यते यतः ॥ ३।७।९१ ॥
</details>

<details><summary>विश्वास-प्रस्तुतिः</summary>

करणेषु तु संस्कारम् आरभन्ते पुनः पुनः ।  
विनियोगविशेषांश् च प्रधानस्य प्रसिद्धये ॥ ३।७।९२ ॥
</details>

<details><summary>मूलम्</summary>

करणेषु तु संस्कारम् आरभन्ते पुनः पुनः ।  
विनियोगविशेषांश् च प्रधानस्य प्रसिद्धये ॥ ३।७।९२ ॥
</details>

<details><summary>विश्वास-प्रस्तुतिः</summary>

स्वकक्ष्यासु प्रकर्षश् च करणानां न विद्यते ।  
आश्रितातिशयत्वं तु परतस् तत्र लक्षणम् ॥ ३।७।९३ ॥
</details>

<details><summary>मूलम्</summary>

स्वकक्ष्यासु प्रकर्षश् च करणानां न विद्यते ।  
आश्रितातिशयत्वं तु परतस् तत्र लक्षणम् ॥ ३।७।९३ ॥
</details>

<details><summary>विश्वास-प्रस्तुतिः</summary>

स्वातन्त्र्ये ऽपि प्रयोक्तार आराद् एवोपकुर्वते ।  
करणेन हि सर्वेषां व्यापारो व्यवधीयते ॥ ३।७।९४ ॥
</details>

<details><summary>मूलम्</summary>

स्वातन्त्र्ये ऽपि प्रयोक्तार आराद् एवोपकुर्वते ।  
करणेन हि सर्वेषां व्यापारो व्यवधीयते ॥ ३।७।९४ ॥
</details>

<details><summary>विश्वास-प्रस्तुतिः</summary>

क्रियासिद्धौ प्रकर्षो ऽयं न्यग्भावस् त्व् एव कर्तरि ।  
सिद्धौ सत्यां हि सामान्यं साधकत्वं प्रकृष्यते ॥ ३।७।९५ ॥
</details>

<details><summary>मूलम्</summary>

क्रियासिद्धौ प्रकर्षो ऽयं न्यग्भावस् त्व् एव कर्तरि ।  
सिद्धौ सत्यां हि सामान्यं साधकत्वं प्रकृष्यते ॥ ३।७।९५ ॥
</details>

<details><summary>विश्वास-प्रस्तुतिः</summary>

अस्यादीनां तु कर्तृत्वे तैक्ष्ण्यादि करणं विदुः ।  
तैक्ष्ण्यादीनां स्वतन्त्रत्वे द्वेधात्मा व्यवतिष्ठते ॥ ३।७।९६ ॥
</details>

<details><summary>मूलम्</summary>

अस्यादीनां तु कर्तृत्वे तैक्ष्ण्यादि करणं विदुः ।  
तैक्ष्ण्यादीनां स्वतन्त्रत्वे द्वेधात्मा व्यवतिष्ठते ॥ ३।७।९६ ॥
</details>

<details><summary>विश्वास-प्रस्तुतिः</summary>

आत्मभेदे ऽपि सत्य् एवम् एको ऽर्थः स तथा स्थितः ।  
तदाश्रयत्वाद् भेदे ऽपि कर्तृत्वं बाधकं ततः ॥ ३।७।९७ ॥
</details>

<details><summary>मूलम्</summary>

आत्मभेदे ऽपि सत्य् एवम् एको ऽर्थः स तथा स्थितः ।  
तदाश्रयत्वाद् भेदे ऽपि कर्तृत्वं बाधकं ततः ॥ ३।७।९७ ॥
</details>

<details><summary>विश्वास-प्रस्तुतिः</summary>

यथा च सन्निधानेन करणत्वं प्रतीयते ।  
तथैवासन्निधाने ऽपि क्रियासिद्धेः प्रतीयते ॥ ३।७।९८ ॥
</details>

<details><summary>मूलम्</summary>

यथा च सन्निधानेन करणत्वं प्रतीयते ।  
तथैवासन्निधाने ऽपि क्रियासिद्धेः प्रतीयते ॥ ३।७।९८ ॥
</details>

<details><summary>विश्वास-प्रस्तुतिः</summary>

स्तोकस्य वाभिनिर्वृत्तेर् अनिर्वृत्तेश् च तस्य वा ।  
प्रसिद्धिं करणत्वस्य स्तोकादीनां प्रचक्षते ॥ ३।७।९९ ॥
</details>

<details><summary>मूलम्</summary>

स्तोकस्य वाभिनिर्वृत्तेर् अनिर्वृत्तेश् च तस्य वा ।  
प्रसिद्धिं करणत्वस्य स्तोकादीनां प्रचक्षते ॥ ३।७।९९ ॥
</details>

<details><summary>विश्वास-प्रस्तुतिः</summary>

धर्माणां तद्वता भेदाद् अभेदाच् च विशिष्यते ।  
क्रियावधेर् अवच्छेद- विशेषाद् भिद्यते यथा ॥ ३।७।१०० ॥
</details>

<details><summary>मूलम्</summary>

धर्माणां तद्वता भेदाद् अभेदाच् च विशिष्यते ।  
क्रियावधेर् अवच्छेद- विशेषाद् भिद्यते यथा ॥ ३।७।१०० ॥
</details>
    
॥ इति करणाधिकारः ॥  
    
कर्त्रधिकारः  
    

<details><summary>विश्वास-प्रस्तुतिः</summary>

प्राग् अन्यतः शक्तिलाभान् न्यग्भावापादनाद् अपि ।  
तदधीनप्रवृत्तित्वात् प्रवृत्तानां निवर्तनात् ॥ ३।७।१०१ ॥
</details>

<details><summary>मूलम्</summary>

प्राग् अन्यतः शक्तिलाभान् न्यग्भावापादनाद् अपि ।  
तदधीनप्रवृत्तित्वात् प्रवृत्तानां निवर्तनात् ॥ ३।७।१०१ ॥
</details>

<details><summary>विश्वास-प्रस्तुतिः</summary>

अदृष्टत्वात् प्रतिनिधेः प्रविवेके च दर्शनात् ।  
आराद् अप्य् उपकारित्वे स्वातन्त्र्यं कर्तुर् उच्यते ॥ ३।७।१०२ ॥
</details>

<details><summary>मूलम्</summary>

अदृष्टत्वात् प्रतिनिधेः प्रविवेके च दर्शनात् ।  
आराद् अप्य् उपकारित्वे स्वातन्त्र्यं कर्तुर् उच्यते ॥ ३।७।१०२ ॥
</details>

<details><summary>विश्वास-प्रस्तुतिः</summary>

धर्मैर् अभ्युदितैः शब्दे नियमो न तु वस्तुनि ।  
कर्तृधर्मविवक्षायां शब्दात् कर्ता प्रतीयते ॥ ३।७।१०३ ॥
</details>

<details><summary>मूलम्</summary>

धर्मैर् अभ्युदितैः शब्दे नियमो न तु वस्तुनि ।  
कर्तृधर्मविवक्षायां शब्दात् कर्ता प्रतीयते ॥ ३।७।१०३ ॥
</details>

<details><summary>विश्वास-प्रस्तुतिः</summary>

एकस्य बुद्ध्यवस्थाभिर् भेदे च परिकल्पिते ।  
कर्तृत्वं करणत्वं च कर्मत्वं चोपजायते ॥ ३।७।१०४ ॥
</details>

<details><summary>मूलम्</summary>

एकस्य बुद्ध्यवस्थाभिर् भेदे च परिकल्पिते ।  
कर्तृत्वं करणत्वं च कर्मत्वं चोपजायते ॥ ३।७।१०४ ॥
</details>

<details><summary>विश्वास-प्रस्तुतिः</summary>

उत्पत्तेः प्राग् असद्भावो बुद्ध्यवस्थानिबन्धनः ।  
अविशिष्टः सतान्येन कर्ता भवति जन्मनः ॥ ३।७।१०५ ॥
</details>

<details><summary>मूलम्</summary>

उत्पत्तेः प्राग् असद्भावो बुद्ध्यवस्थानिबन्धनः ।  
अविशिष्टः सतान्येन कर्ता भवति जन्मनः ॥ ३।७।१०५ ॥
</details>

<details><summary>विश्वास-प्रस्तुतिः</summary>

कारणं कार्यभावेन यदा वाव्यवतिष्ठते ।  
कार्यशब्दं तदा लब्ध्वा कार्यत्वेनोपजायते ॥ ३।७।१०६ ॥
</details>

<details><summary>मूलम्</summary>

कारणं कार्यभावेन यदा वाव्यवतिष्ठते ।  
कार्यशब्दं तदा लब्ध्वा कार्यत्वेनोपजायते ॥ ३।७।१०६ ॥
</details>

<details><summary>विश्वास-प्रस्तुतिः</summary>

यथाहेः कुण्डलीभावो व्यग्राणां वा समग्रता ।  
तथैव जन्मरूपत्वं सताम् एके प्रचक्षते ॥ ३।७।१०७ ॥
</details>

<details><summary>मूलम्</summary>

यथाहेः कुण्डलीभावो व्यग्राणां वा समग्रता ।  
तथैव जन्मरूपत्वं सताम् एके प्रचक्षते ॥ ३।७।१०७ ॥
</details>

<details><summary>विश्वास-प्रस्तुतिः</summary>

विभक्तयोनि यत् कार्यं कारणेभ्यः प्रवर्तते ।  
स्वा जातिर् व्यक्तिरूपेण तस्यापि व्यवतिष्ठते ॥ ३।७।१०८ ॥
</details>

<details><summary>मूलम्</summary>

विभक्तयोनि यत् कार्यं कारणेभ्यः प्रवर्तते ।  
स्वा जातिर् व्यक्तिरूपेण तस्यापि व्यवतिष्ठते ॥ ३।७।१०८ ॥
</details>

<details><summary>विश्वास-प्रस्तुतिः</summary>

भावेष्व् एव पदन्यासः प्रज्ञाया वाच एव वा ।  
नास्तीत्य् अप्य् अपदे नास्ति न च सद् भिद्यते ततः ॥ ३।७।१०९ ॥
</details>

<details><summary>मूलम्</summary>

भावेष्व् एव पदन्यासः प्रज्ञाया वाच एव वा ।  
नास्तीत्य् अप्य् अपदे नास्ति न च सद् भिद्यते ततः ॥ ३।७।१०९ ॥
</details>

<details><summary>विश्वास-प्रस्तुतिः</summary>

बुद्धिशब्दौ प्रवर्तेते यथाभूतेषु वस्तुषु ।  
तेषाम् अन्येन तत्त्वेन व्यवहारो न विद्यते ॥ ३।७।११० ॥
</details>

<details><summary>मूलम्</summary>

बुद्धिशब्दौ प्रवर्तेते यथाभूतेषु वस्तुषु ।  
तेषाम् अन्येन तत्त्वेन व्यवहारो न विद्यते ॥ ३।७।११० ॥
</details>

<details><summary>विश्वास-प्रस्तुतिः</summary>

आकाशस्य यथा भेदश् छायायाश् चलनं यथा ।  
जन्मनाशाव् अभेदे ऽपि तथा कैश् चित् प्रकल्पितौ ॥ ३।७।१११ ॥
</details>

<details><summary>मूलम्</summary>

आकाशस्य यथा भेदश् छायायाश् चलनं यथा ।  
जन्मनाशाव् अभेदे ऽपि तथा कैश् चित् प्रकल्पितौ ॥ ३।७।१११ ॥
</details>

<details><summary>विश्वास-प्रस्तुतिः</summary>

यथैवाकाशनास्तित्वम् असन् मूर्तिनिरूपितम् ।  
तथैव मूर्तिनास्तित्वम् असदाकाशनिश्रयम् ॥ ३।७।११२ ॥
</details>

<details><summary>मूलम्</summary>

यथैवाकाशनास्तित्वम् असन् मूर्तिनिरूपितम् ।  
तथैव मूर्तिनास्तित्वम् असदाकाशनिश्रयम् ॥ ३।७।११२ ॥
</details>

<details><summary>विश्वास-प्रस्तुतिः</summary>

यथा तदर्थैर् व्यापारैः क्रियात्मा व्यपदिश्यते ।  
अभेदग्रहणाद् एष कार्यकारणयोः क्रमः ॥ ३।७।११३ ॥
</details>

<details><summary>मूलम्</summary>

यथा तदर्थैर् व्यापारैः क्रियात्मा व्यपदिश्यते ।  
अभेदग्रहणाद् एष कार्यकारणयोः क्रमः ॥ ३।७।११३ ॥
</details>

<details><summary>विश्वास-प्रस्तुतिः</summary>

विकारो जन्मनः कर्ता प्रकृतिर् वेति संशये ।  
भिद्यते प्रतिपत्त्ट्णां दर्शनं लिङ्गदर्शनैः ॥ ३।७।११४ ॥
</details>

<details><summary>मूलम्</summary>

विकारो जन्मनः कर्ता प्रकृतिर् वेति संशये ।  
भिद्यते प्रतिपत्त्ट्णां दर्शनं लिङ्गदर्शनैः ॥ ३।७।११४ ॥
</details>

<details><summary>विश्वास-प्रस्तुतिः</summary>

कॢपि सम्पद्यमाने या चतुर्थी सा विकारतः ।  
सुवर्णपिण्डे प्रकृतौ वचनं कुण्डलाश्रयम् ॥ ३।७।११५ ॥
</details>

<details><summary>मूलम्</summary>

कॢपि सम्पद्यमाने या चतुर्थी सा विकारतः ।  
सुवर्णपिण्डे प्रकृतौ वचनं कुण्डलाश्रयम् ॥ ३।७।११५ ॥
</details>

<details><summary>विश्वास-प्रस्तुतिः</summary>

वाक्ये सम्पद्यतेः कर्ता सङ्घश् च्व्यन्तस्य कथ्यते ।  
वृत्तौ सङ्घीभवन्तीति ब्राह्मणानां स्वतन्त्रता ॥ ३।७।११६ ॥
</details>

<details><summary>मूलम्</summary>

वाक्ये सम्पद्यतेः कर्ता सङ्घश् च्व्यन्तस्य कथ्यते ।  
वृत्तौ सङ्घीभवन्तीति ब्राह्मणानां स्वतन्त्रता ॥ ३।७।११६ ॥
</details>

<details><summary>विश्वास-प्रस्तुतिः</summary>

अत्वं सम्पद्यते यस् त्वं न तस्मिन् युष्मदाश्रया ।  
प्रवृत्तिः पुरुषस्यास्ति प्राकृतः स विधीयते ॥ ३।७।११७ ॥
</details>

<details><summary>मूलम्</summary>

अत्वं सम्पद्यते यस् त्वं न तस्मिन् युष्मदाश्रया ।  
प्रवृत्तिः पुरुषस्यास्ति प्राकृतः स विधीयते ॥ ३।७।११७ ॥
</details>

<details><summary>विश्वास-प्रस्तुतिः</summary>

पूर्वावस्थाम् अविजहत् संस्पृशन् धर्मम् उत्तरम् ।  
सम्मूर्छित इवार्थात्मा जायमानो ऽभिधीयते ॥ ३।७।११८ ॥
</details>

<details><summary>मूलम्</summary>

पूर्वावस्थाम् अविजहत् संस्पृशन् धर्मम् उत्तरम् ।  
सम्मूर्छित इवार्थात्मा जायमानो ऽभिधीयते ॥ ३।७।११८ ॥
</details>

<details><summary>विश्वास-प्रस्तुतिः</summary>

सव्यापारतरः कश् चित् क्व चिद् धर्मः प्रतीयते ।  
संसृज्यन्ते च भावानां भेदवत्यो ऽपि शक्तयः ॥ ३।७।११९ ॥
</details>

<details><summary>मूलम्</summary>

सव्यापारतरः कश् चित् क्व चिद् धर्मः प्रतीयते ।  
संसृज्यन्ते च भावानां भेदवत्यो ऽपि शक्तयः ॥ ३।७।११९ ॥
</details>

<details><summary>विश्वास-प्रस्तुतिः</summary>

विपरीतार्थवृत्तित्वं पुरुषस्य विपर्यये ।  
गम्येत साधनं ह्य् अत्र सव्यापारं प्रतीयते ॥ ३।७।१२० ॥
</details>

<details><summary>मूलम्</summary>

विपरीतार्थवृत्तित्वं पुरुषस्य विपर्यये ।  
गम्येत साधनं ह्य् अत्र सव्यापारं प्रतीयते ॥ ३।७।१२० ॥
</details>

<details><summary>विश्वास-प्रस्तुतिः</summary>

त्वम् अन्यो भवसीत्य् एषा तत्र स्यात् परिकल्पना ।  
राज्ञि भृत्यत्वमापन्ने यथा तद्वद् गतिर् भवेत् ॥ ३।७।१२१ ॥
</details>

<details><summary>मूलम्</summary>

त्वम् अन्यो भवसीत्य् एषा तत्र स्यात् परिकल्पना ।  
राज्ञि भृत्यत्वमापन्ने यथा तद्वद् गतिर् भवेत् ॥ ३।७।१२१ ॥
</details>

<details><summary>विश्वास-प्रस्तुतिः</summary>

सम्भावनात् क्रियासिद्धौ कर्तृत्वेन समाश्रितः ।  
क्रियायाम् आत्मसाध्यायां साधनानां प्रयोजकः ॥ ३।७।१२२ ॥
</details>

<details><summary>मूलम्</summary>

सम्भावनात् क्रियासिद्धौ कर्तृत्वेन समाश्रितः ।  
क्रियायाम् आत्मसाध्यायां साधनानां प्रयोजकः ॥ ३।७।१२२ ॥
</details>

<details><summary>विश्वास-प्रस्तुतिः</summary>

प्रयोगमात्रे न्यग्भावं स्वातन्त्र्याद् एव निश्रितः ।  
अविशिष्टो भवत्य् अन्यैः स्वतन्त्रैर् मुक्तसंशयैः ॥ ३।७।१२३ ॥
</details>

<details><summary>मूलम्</summary>

प्रयोगमात्रे न्यग्भावं स्वातन्त्र्याद् एव निश्रितः ।  
अविशिष्टो भवत्य् अन्यैः स्वतन्त्रैर् मुक्तसंशयैः ॥ ३।७।१२३ ॥
</details>

<details><summary>विश्वास-प्रस्तुतिः</summary>

निमित्तेभ्यः प्रवर्तन्ते सर्व एव स्वभूतये ।  
अभिप्रायानुरोधो ऽपि स्वार्थस्यैव प्रसिद्धये ॥ ३।७।१२४ ॥
</details>

<details><summary>मूलम्</summary>

निमित्तेभ्यः प्रवर्तन्ते सर्व एव स्वभूतये ।  
अभिप्रायानुरोधो ऽपि स्वार्थस्यैव प्रसिद्धये ॥ ३।७।१२४ ॥
</details>
    
॥ इति कर्त्रधिकारः ॥  
    
हेत्वधिकारः  
    

<details><summary>विश्वास-प्रस्तुतिः</summary>

प्रेषणाध्येषणे कुर्वंस् तत्समर्थानि चाचरन् ।  
कर्तैव विहितां शास्त्रे हेतुसञ्ज्ञां प्रपद्यते ॥ ३।७।१२५ ॥
</details>

<details><summary>मूलम्</summary>

प्रेषणाध्येषणे कुर्वंस् तत्समर्थानि चाचरन् ।  
कर्तैव विहितां शास्त्रे हेतुसञ्ज्ञां प्रपद्यते ॥ ३।७।१२५ ॥
</details>

<details><summary>विश्वास-प्रस्तुतिः</summary>

द्रव्यमात्रस्य तु प्रैषे पृच्छ्यादेर् लोड् विधीयते ।  
सक्रियस्य प्रयोगस् तु यदा स विषयो णिचः ॥ ३।७।१२६ ॥
</details>

<details><summary>मूलम्</summary>

द्रव्यमात्रस्य तु प्रैषे पृच्छ्यादेर् लोड् विधीयते ।  
सक्रियस्य प्रयोगस् तु यदा स विषयो णिचः ॥ ३।७।१२६ ॥
</details>

<details><summary>विश्वास-प्रस्तुतिः</summary>

गुणक्रियायां स्वातन्त्र्यात् प्रेषणे कर्मतां गतः ।  
नियमात् कर्मसञ्ज्ञायाः स्वधर्मेणाभिधीयते ॥ ३।७।१२७ ॥
</details>

<details><summary>मूलम्</summary>

गुणक्रियायां स्वातन्त्र्यात् प्रेषणे कर्मतां गतः ।  
नियमात् कर्मसञ्ज्ञायाः स्वधर्मेणाभिधीयते ॥ ३।७।१२७ ॥
</details>

<details><summary>विश्वास-प्रस्तुतिः</summary>

क्रियायाः प्रेरकं कर्म हेतुः कर्तुः प्रयोजकः ।  
कर्मार्था च क्रियोत्पत्ति- संस्कारप्रतिपत्तिभिः ॥ ३।७।१२८ ॥
</details>

<details><summary>मूलम्</summary>

क्रियायाः प्रेरकं कर्म हेतुः कर्तुः प्रयोजकः ।  
कर्मार्था च क्रियोत्पत्ति- संस्कारप्रतिपत्तिभिः ॥ ३।७।१२८ ॥
</details>
    
॥ इति हेत्वधिकारः ॥  
    
सम्प्रदानाधिकारः  
    

<details><summary>विश्वास-प्रस्तुतिः</summary>

अनिराकरणात् कर्तुस् त्यागाङ्गं कर्मणेप्सितम् ।  
प्रेरणानुमतिभ्यां च लभते सम्प्रदानताम् ॥ ३।७।१२९ ॥
</details>

<details><summary>मूलम्</summary>

अनिराकरणात् कर्तुस् त्यागाङ्गं कर्मणेप्सितम् ।  
प्रेरणानुमतिभ्यां च लभते सम्प्रदानताम् ॥ ३।७।१२९ ॥
</details>

<details><summary>विश्वास-प्रस्तुतिः</summary>

हेतुत्वे कर्मसञ्ज्ञायां शेषत्वे वापि कारकम् ।  
रुच्यर्थादिषु शास्त्रेण सम्प्रदानाख्यम् उच्यते ॥ ३।७।१३० ॥
</details>

<details><summary>मूलम्</summary>

हेतुत्वे कर्मसञ्ज्ञायां शेषत्वे वापि कारकम् ।  
रुच्यर्थादिषु शास्त्रेण सम्प्रदानाख्यम् उच्यते ॥ ३।७।१३० ॥
</details>

<details><summary>विश्वास-प्रस्तुतिः</summary>

भेदस्य च विवक्षायां पूर्वां पूर्वां क्रियां प्रति ।  
परस्याङ्गस्य कर्मत्वान् न क्रियाग्रहणं कृतम् ॥ ३।७।१३१ ॥
</details>

<details><summary>मूलम्</summary>

भेदस्य च विवक्षायां पूर्वां पूर्वां क्रियां प्रति ।  
परस्याङ्गस्य कर्मत्वान् न क्रियाग्रहणं कृतम् ॥ ३।७।१३१ ॥
</details>

<details><summary>विश्वास-प्रस्तुतिः</summary>

क्रियाणां समुदाये तु यदैकत्वं विवक्षितम् ।  
तदा कर्म क्रियायोगात् स्वाख्ययैवोपचर्यते ॥ ३।७।१३२ ॥
</details>

<details><summary>मूलम्</summary>

क्रियाणां समुदाये तु यदैकत्वं विवक्षितम् ।  
तदा कर्म क्रियायोगात् स्वाख्ययैवोपचर्यते ॥ ३।७।१३२ ॥
</details>

<details><summary>विश्वास-प्रस्तुतिः</summary>

भेदाभेदविवक्षा च स्वभावेन व्यवस्थिता ।  
तस्माद् गत्यर्थकर्मत्वे व्यभिचारो न दृश्यते ॥ ३।७।१३३ ॥
</details>

<details><summary>मूलम्</summary>

भेदाभेदविवक्षा च स्वभावेन व्यवस्थिता ।  
तस्माद् गत्यर्थकर्मत्वे व्यभिचारो न दृश्यते ॥ ३।७।१३३ ॥
</details>

<details><summary>विश्वास-प्रस्तुतिः</summary>

विकल्पेनैव सर्वत्र सञ्ज्ञे स्याताम् उभे यदि ।  
आरम्भेण न योगस्य प्रत्याख्यानं समं भवेत् ॥ ३।७।१३४ ॥
</details>

<details><summary>मूलम्</summary>

विकल्पेनैव सर्वत्र सञ्ज्ञे स्याताम् उभे यदि ।  
आरम्भेण न योगस्य प्रत्याख्यानं समं भवेत् ॥ ३।७।१३४ ॥
</details>

<details><summary>विश्वास-प्रस्तुतिः</summary>

त्यागरूपं प्रहातव्ये प्राप्ये संसर्गदर्शनम् ।  
आस्थितं कर्म यत् तत्र द्वैरूप्यं भजते क्रिया ॥ ३।७।१३५ ॥
</details>

<details><summary>मूलम्</summary>

त्यागरूपं प्रहातव्ये प्राप्ये संसर्गदर्शनम् ।  
आस्थितं कर्म यत् तत्र द्वैरूप्यं भजते क्रिया ॥ ३।७।१३५ ॥
</details>
    
॥ इति सम्प्रदानाधिकारः ॥  
    
अपादानाधिकारः  
    

<details><summary>विश्वास-प्रस्तुतिः</summary>

निर्दिष्टविषयं किं चिद् उपात्तविषयं तथा ।  
अपेक्षितक्रियं चेति त्रिधापादानम् उच्यते ॥ ३।७।१३६ ॥
</details>

<details><summary>मूलम्</summary>

निर्दिष्टविषयं किं चिद् उपात्तविषयं तथा ।  
अपेक्षितक्रियं चेति त्रिधापादानम् उच्यते ॥ ३।७।१३६ ॥
</details>

<details><summary>विश्वास-प्रस्तुतिः</summary>

संयोगभेदाद् भिन्नात्मा गमिर् एव भ्रमिर् यथा ।  
ध्रुवावधिर् अपायो ऽपि समवेतस् तथाध्रुवे ॥ ३।७।१३७ ॥
</details>

<details><summary>मूलम्</summary>

संयोगभेदाद् भिन्नात्मा गमिर् एव भ्रमिर् यथा ।  
ध्रुवावधिर् अपायो ऽपि समवेतस् तथाध्रुवे ॥ ३।७।१३७ ॥
</details>

<details><summary>विश्वास-प्रस्तुतिः</summary>

द्रव्यस्वभावो न ध्रौव्यम् इति सूत्रे प्रतीयते ।  
अपायविषयं ध्रौव्यं यत् तु तावद् विवक्षितम् ॥ ३।७।१३८ ॥
</details>

<details><summary>मूलम्</summary>

द्रव्यस्वभावो न ध्रौव्यम् इति सूत्रे प्रतीयते ।  
अपायविषयं ध्रौव्यं यत् तु तावद् विवक्षितम् ॥ ३।७।१३८ ॥
</details>

<details><summary>विश्वास-प्रस्तुतिः</summary>

सरणे देवदत्तस्य ध्रौव्यं पाते तु वाजिनः ।  
आविष्टं यद् अपायेन तस्याध्रौव्यं प्रचक्षते ॥ ३।७।१३९ ॥
</details>

<details><summary>मूलम्</summary>

सरणे देवदत्तस्य ध्रौव्यं पाते तु वाजिनः ।  
आविष्टं यद् अपायेन तस्याध्रौव्यं प्रचक्षते ॥ ३।७।१३९ ॥
</details>

<details><summary>विश्वास-प्रस्तुतिः</summary>

उभाव् अप्य् अध्रुवौ मेषौ यद्य् अप्य् उभयकर्मजे ।  
विभागे प्रविभक्ते तु क्रिये तत्र विवक्षिते ॥ ३।७।१४० ॥
</details>

<details><summary>मूलम्</summary>

उभाव् अप्य् अध्रुवौ मेषौ यद्य् अप्य् उभयकर्मजे ।  
विभागे प्रविभक्ते तु क्रिये तत्र विवक्षिते ॥ ३।७।१४० ॥
</details>

<details><summary>विश्वास-प्रस्तुतिः</summary>

मेषान्तरक्रियापेक्षम् अवधित्वं पृथक् पृथक् ।  
मेषयोः स्वक्रियापेक्षं कर्तृत्वं च पृथक् पृथक् ॥ ३।७।१४१ ॥
</details>

<details><summary>मूलम्</summary>

मेषान्तरक्रियापेक्षम् अवधित्वं पृथक् पृथक् ।  
मेषयोः स्वक्रियापेक्षं कर्तृत्वं च पृथक् पृथक् ॥ ३।७।१४१ ॥
</details>

<details><summary>विश्वास-प्रस्तुतिः</summary>

अभेदेन क्रियैका तु द्विसाध्या चेद् विवक्षिता ।  
मेषाव् अपाये कर्तारौ यद्य् अन्यो विद्यते ऽवधिः ॥ ३।७।१४२ ॥
</details>

<details><summary>मूलम्</summary>

अभेदेन क्रियैका तु द्विसाध्या चेद् विवक्षिता ।  
मेषाव् अपाये कर्तारौ यद्य् अन्यो विद्यते ऽवधिः ॥ ३।७।१४२ ॥
</details>

<details><summary>विश्वास-प्रस्तुतिः</summary>

गतिर् विना त्व् अवधिना नापाय इति गम्यते ।  
वृक्षस्य पर्णं पततीत्य् एवं भाष्ये निदर्शितम् ॥ ३।७।१४३ ॥
</details>

<details><summary>मूलम्</summary>

गतिर् विना त्व् अवधिना नापाय इति गम्यते ।  
वृक्षस्य पर्णं पततीत्य् एवं भाष्ये निदर्शितम् ॥ ३।७।१४३ ॥
</details>

<details><summary>विश्वास-प्रस्तुतिः</summary>

भेदाभेदौ पृथग्भावः स्थितिश् चेति विरोधिनः ।  
युगपन् न विवक्ष्यन्ते सर्वे धर्मा बलाहके ॥ ३।७।१४४ ॥
</details>

<details><summary>मूलम्</summary>

भेदाभेदौ पृथग्भावः स्थितिश् चेति विरोधिनः ।  
युगपन् न विवक्ष्यन्ते सर्वे धर्मा बलाहके ॥ ३।७।१४४ ॥
</details>

<details><summary>विश्वास-प्रस्तुतिः</summary>

धनुषा विध्यतीत्य् अत्र विनापायविवक्षया ।  
करणत्वं यतो नास्ति तस्मात् तद् उभयं सह ॥ ३।७।१४५ ॥
</details>

<details><summary>मूलम्</summary>

धनुषा विध्यतीत्य् अत्र विनापायविवक्षया ।  
करणत्वं यतो नास्ति तस्मात् तद् उभयं सह ॥ ३।७।१४५ ॥
</details>

<details><summary>विश्वास-प्रस्तुतिः</summary>

एकैव वा सती शक्तिर् द्विरूपा व्यवतिष्ठते ।  
निमित्तं सञ्ज्ञयोस् तत्र परया बाध्यते ऽपरा ॥ ३।७।१४६ ॥
</details>

<details><summary>मूलम्</summary>

एकैव वा सती शक्तिर् द्विरूपा व्यवतिष्ठते ।  
निमित्तं सञ्ज्ञयोस् तत्र परया बाध्यते ऽपरा ॥ ३।७।१४६ ॥
</details>

<details><summary>विश्वास-प्रस्तुतिः</summary>

निर्धारणे विभक्ते यो भीत्रादीनां च यो विधिः ।  
उपात्तापेक्षितापायः सो ऽबुधप्रतिपत्तये ॥ ३।७।१४७ ॥
</details>

<details><summary>मूलम्</summary>

निर्धारणे विभक्ते यो भीत्रादीनां च यो विधिः ।  
उपात्तापेक्षितापायः सो ऽबुधप्रतिपत्तये ॥ ३।७।१४७ ॥
</details>
    
॥ इत्य् अपादानाधिकारः ॥  
    
अधिकरणाधिकारः  
    

<details><summary>विश्वास-प्रस्तुतिः</summary>

कर्तृकर्मव्यवहिताम् असाक्षाद् धारयत् क्रियाम् ।  
उपकुर्वत् क्रियासिद्धौ शास्त्रे ऽधिकरणं स्मृतम् ॥ ३।७।१४८ ॥
</details>

<details><summary>मूलम्</summary>

कर्तृकर्मव्यवहिताम् असाक्षाद् धारयत् क्रियाम् ।  
उपकुर्वत् क्रियासिद्धौ शास्त्रे ऽधिकरणं स्मृतम् ॥ ३।७।१४८ ॥
</details>

<details><summary>विश्वास-प्रस्तुतिः</summary>

उपश्लेषस्य चाभेदस् तिलाकाशकटादिषु ।  
उपकारास् तु भिद्यन्ते संयोगिसमवायिनाम् ॥ ३।७।१४९ ॥
</details>

<details><summary>मूलम्</summary>

उपश्लेषस्य चाभेदस् तिलाकाशकटादिषु ।  
उपकारास् तु भिद्यन्ते संयोगिसमवायिनाम् ॥ ३।७।१४९ ॥
</details>

<details><summary>विश्वास-प्रस्तुतिः</summary>

अविनाशो गुरुत्वस्य प्रतिबन्धे स्वतन्त्रता ।  
दिग्विशेषाद् अवच्छेद इत्याद्या भेदहेतवः ॥ ३।७।१५० ॥
</details>

<details><summary>मूलम्</summary>

अविनाशो गुरुत्वस्य प्रतिबन्धे स्वतन्त्रता ।  
दिग्विशेषाद् अवच्छेद इत्याद्या भेदहेतवः ॥ ३।७।१५० ॥
</details>

<details><summary>विश्वास-प्रस्तुतिः</summary>

आकाशम् एव केषां चिद् देशभेदप्रकल्पनात् ।  
आधारशक्तिः प्रथमा सर्वसंयोगिनां मता ॥ ३।७।१५१ ॥
</details>

<details><summary>मूलम्</summary>

आकाशम् एव केषां चिद् देशभेदप्रकल्पनात् ।  
आधारशक्तिः प्रथमा सर्वसंयोगिनां मता ॥ ३।७।१५१ ॥
</details>

<details><summary>विश्वास-प्रस्तुतिः</summary>

इदम् अत्रेति भावानाम् अभावान् न प्रकल्पते ।  
व्यपदेशस् तम् आकाश- निमित्तं सम्प्रचक्षते ॥ ३।७।१५२ ॥
</details>

<details><summary>मूलम्</summary>

इदम् अत्रेति भावानाम् अभावान् न प्रकल्पते ।  
व्यपदेशस् तम् आकाश- निमित्तं सम्प्रचक्षते ॥ ३।७।१५२ ॥
</details>

<details><summary>विश्वास-प्रस्तुतिः</summary>

कालात् क्रिया विभज्यन्त आकाशात् सर्वमूर्तयः ।  
एतावांश् चैव भेदो ऽयम् अभेदोपनिबन्धनः ॥ ३।७।१५३ ॥
</details>

<details><summary>मूलम्</summary>

कालात् क्रिया विभज्यन्त आकाशात् सर्वमूर्तयः ।  
एतावांश् चैव भेदो ऽयम् अभेदोपनिबन्धनः ॥ ३।७।१५३ ॥
</details>

<details><summary>विश्वास-प्रस्तुतिः</summary>

यद्य् अप्य् उपवसिर् देश- विशेषम् अनुरुध्यते ।  
शब्दप्रवृत्तिधर्मात् तु कालम् एवावलम्बते ॥ ३।७।१५४ ॥
</details>

<details><summary>मूलम्</summary>

यद्य् अप्य् उपवसिर् देश- विशेषम् अनुरुध्यते ।  
शब्दप्रवृत्तिधर्मात् तु कालम् एवावलम्बते ॥ ३।७।१५४ ॥
</details>

<details><summary>विश्वास-प्रस्तुतिः</summary>

वसताव् अप्रयुक्ते ऽपि देशो ऽधिकरणं ततः ।  
अप्रयुक्तं त्रिरात्रादि कर्म चोपवसौ स्मृतम् ॥ ३।७।१५५ ॥
</details>

<details><summary>मूलम्</summary>

वसताव् अप्रयुक्ते ऽपि देशो ऽधिकरणं ततः ।  
अप्रयुक्तं त्रिरात्रादि कर्म चोपवसौ स्मृतम् ॥ ३।७।१५५ ॥
</details>
    
॥ इत्य् अधिकरणाधिकारः ॥  
    
शेषाधिकारः  
    

<details><summary>विश्वास-प्रस्तुतिः</summary>

सम्बन्धः कारकेभ्यो ऽन्यः क्रियाकारकपूर्वकः ।  
श्रुतायाम् अश्रुतायां वा क्रियायां सो ऽभिधीयते ॥ ३।७।१५६ ॥
</details>

<details><summary>मूलम्</summary>

सम्बन्धः कारकेभ्यो ऽन्यः क्रियाकारकपूर्वकः ।  
श्रुतायाम् अश्रुतायां वा क्रियायां सो ऽभिधीयते ॥ ३।७।१५६ ॥
</details>

<details><summary>विश्वास-प्रस्तुतिः</summary>

द्विष्ठो ऽप्य् असौ परार्थत्वाद् गुणेषु व्यतिरिच्यते ।  
तत्राभिधीयमानः सन् प्रधाने ऽप्य् उपयुज्यते ॥ ३।७।१५७ ॥
</details>

<details><summary>मूलम्</summary>

द्विष्ठो ऽप्य् असौ परार्थत्वाद् गुणेषु व्यतिरिच्यते ।  
तत्राभिधीयमानः सन् प्रधाने ऽप्य् उपयुज्यते ॥ ३।७।१५७ ॥
</details>

<details><summary>विश्वास-प्रस्तुतिः</summary>

निमित्तनियमः शब्दात् सम्बन्धस्य न गृह्यते ।  
कर्मप्रवचनीयैस् तु स विशेषो ऽवरुध्यते ॥ ३।७।१५८ ॥
</details>

<details><summary>मूलम्</summary>

निमित्तनियमः शब्दात् सम्बन्धस्य न गृह्यते ।  
कर्मप्रवचनीयैस् तु स विशेषो ऽवरुध्यते ॥ ३।७।१५८ ॥
</details>

<details><summary>विश्वास-प्रस्तुतिः</summary>

साधनैर् व्यपदिष्टे च श्रूयमाणक्रिये पुनः ।  
प्रोक्ता प्रतिपदं षष्ठी समासस्य निवृत्तये ॥ ३।७।१५९ ॥
</details>

<details><summary>मूलम्</summary>

साधनैर् व्यपदिष्टे च श्रूयमाणक्रिये पुनः ।  
प्रोक्ता प्रतिपदं षष्ठी समासस्य निवृत्तये ॥ ३।७।१५९ ॥
</details>

<details><summary>विश्वास-प्रस्तुतिः</summary>

निष्ठायां कर्मविषया षष्थी च प्रतिषिध्यते ।  
शेषलक्षणया षष्ठ्या समासस्तत्र नेष्यते ॥ ३।७।१६० ॥
</details>

<details><summary>मूलम्</summary>

निष्ठायां कर्मविषया षष्थी च प्रतिषिध्यते ।  
शेषलक्षणया षष्ठ्या समासस्तत्र नेष्यते ॥ ३।७।१६० ॥
</details>

<details><summary>विश्वास-प्रस्तुतिः</summary>

अन्येन व्यपदिष्टस्य यस्यान्यत्रोपजायते ।  
व्यतिरेकः स धर्मौ द्वौ लभते विषयान्तरे ॥ ३।७।१६१ ॥
</details>

<details><summary>मूलम्</summary>

अन्येन व्यपदिष्टस्य यस्यान्यत्रोपजायते ।  
व्यतिरेकः स धर्मौ द्वौ लभते विषयान्तरे ॥ ३।७।१६१ ॥
</details>

<details><summary>विश्वास-प्रस्तुतिः</summary>

प्राधान्यं स्वगुणे लब्ध्वा प्रधाने याति शेषताम् ।  
सहयोगे स्वयोगे ऽतः प्रधानत्वं न हीयते ॥ ३।७।१६२ ॥
</details>

<details><summary>मूलम्</summary>

प्राधान्यं स्वगुणे लब्ध्वा प्रधाने याति शेषताम् ।  
सहयोगे स्वयोगे ऽतः प्रधानत्वं न हीयते ॥ ३।७।१६२ ॥
</details>
    
॥ इति शेषाधिकारः ॥  
    

<details><summary>विश्वास-प्रस्तुतिः</summary>

सिद्धस्याभिमुखीभाव- मात्रं सम्बोधनं विदुः ।  
प्राप्ताभिमुख्यो ह्य् अर्थात्मा क्रियासु विनियुज्यते ॥ ३।७।१६३ ॥
</details>

<details><summary>मूलम्</summary>

सिद्धस्याभिमुखीभाव- मात्रं सम्बोधनं विदुः ।  
प्राप्ताभिमुख्यो ह्य् अर्थात्मा क्रियासु विनियुज्यते ॥ ३।७।१६३ ॥
</details>

<details><summary>विश्वास-प्रस्तुतिः</summary>

सम्बोधनं न वाक्यार्थ इति पूर्वेभ्य आगमः ।  
उद्देशेन विभक्त्यर्था वाक्यार्थात् समपोद्धृताः ॥ ३।७।१६४ ॥
</details>

<details><summary>मूलम्</summary>

सम्बोधनं न वाक्यार्थ इति पूर्वेभ्य आगमः ।  
उद्देशेन विभक्त्यर्था वाक्यार्थात् समपोद्धृताः ॥ ३।७।१६४ ॥
</details>

<details><summary>विश्वास-प्रस्तुतिः</summary>

विभक्त्यर्थे ऽव्ययीभाव- वचनाद् अवसीयताम् ।  
अन्यो द्रव्याद् विभक्त्यर्थः सो ऽव्ययेनाभिधीयते ॥ ३।७।१६५ ॥
</details>

<details><summary>मूलम्</summary>

विभक्त्यर्थे ऽव्ययीभाव- वचनाद् अवसीयताम् ।  
अन्यो द्रव्याद् विभक्त्यर्थः सो ऽव्ययेनाभिधीयते ॥ ३।७।१६५ ॥
</details>

<details><summary>विश्वास-प्रस्तुतिः</summary>

द्रव्यं तु यद् यथाभूतं तद् अत्यन्तं तथा भवेत् ।  
क्रियायोगे ऽपि तस्यासौ द्रव्यात्मा नापहीयते ॥ ३।७।१६६ ॥
</details>

<details><summary>मूलम्</summary>

द्रव्यं तु यद् यथाभूतं तद् अत्यन्तं तथा भवेत् ।  
क्रियायोगे ऽपि तस्यासौ द्रव्यात्मा नापहीयते ॥ ३।७।१६६ ॥
</details>

<details><summary>विश्वास-प्रस्तुतिः</summary>

तस्माद् यत् करणं द्रव्यं तत् कर्म न पुनर् भवेत् ।  
सर्वस्य वान्यथाभावस् तस्य द्रव्यात्मनो भवेत् ॥ ३।७।१६७ ॥
</details>

<details><summary>मूलम्</summary>

तस्माद् यत् करणं द्रव्यं तत् कर्म न पुनर् भवेत् ।  
सर्वस्य वान्यथाभावस् तस्य द्रव्यात्मनो भवेत् ॥ ३।७।१६७ ॥
</details>
    
॥ इति साधनसमुद्देशः ॥

३,८ः क्रियासमुद्देश

यावत्सिद्धं असिद्धं वा साध्यत्वेनाभिधीयते ।  
आश्रितक्रमरूपत्वात्तत्क्रियेति प्रतियते ॥ ३,८.१ ॥  
कार्यकारणभावेन ध्वनतीत्याश्रितक्रमः ।  
ध्वनिः क्रमनिवृत्तौ तु ध्वनिरित्येव कथ्यते ॥ ३,८.२ ॥  
श्वेते श्वेतत इत्येतच्छ्वेतत्वेन प्रकाशते ।  
आश्रितक्रमरूपत्वादभिधानं प्रवर्तते ॥ ३,८.३ ॥  
गुणभूतैरवयवैः समूहः क्रमजन्मनाम् ।  
बुद्ध्या प्रकल्पिताभेदः क्रियेति व्यपदिश्यते ॥ ३,८.४ ॥  
समूहः स तत्बाभूतः प्रतिभेदं समूहिसु ।  
समाप्यते ततो भेदे कालभेदस्य संभवः ॥ ३,८.५ ॥  
क्रमात्सदसतां तेषां आत्मानो न समूहिनाम् ।  
सद्वस्तुविषयैर्यान्ति संबन्धं चक्षुरादिभिः ॥ ३,८.६ ॥  
यथा गौरिति सम्घातः सर्वो नेन्द्रियगोचरः ।  
भागशस्तूपलब्धस्य बुद्धौ रूपं निरूप्यते ॥ ३,८.७ ॥  
इन्द्रियैरन्यथाप्राप्तौ भेदाम्शोपनिपातिभिः ।  
अलातचक्रवद्रूपं क्रियाणां परिकल्प्यते ॥ ३,८.८ ॥  
यथा च भागाः पचतेरुदकासेचनादयः ।  
उदकासेचनादिनां ज्ञेया भागास्तथापरे ॥ ३,८.९ ॥  
यश्चापकर्षपर्यन्तं अनुप्राप्तः प्रतीयते ।  
तत्रैकस्मिन्क्रियाशब्दः केवले न प्रयुज्यते ॥ ३,८.१० ॥  
पूर्वोत्तरैस्तथा भागैः समवस्थापितक्रमः ।  
एकः सोऽप्यसदध्यासादाख्यातैरभिधीयते ॥ ३,८.११ ॥  
कालानुपाति यद्रूपं तदस्तीत्यनुगम्यते ।  
परितस्तु परिच्छिन्नं भाव इत्येव कथ्यते ॥ ३,८.१२ ॥  
व्यवहारस्य सिद्धत्वान्न चेयं गुणकल्पना ।  
उपचारो हि मुख्यस्य संभवादवतिष्ठते ॥ ३,८.१३ ॥  
आहितोत्तरशक्तित्वात्प्रत्येकं वा समूहिनः ।  
अनेकरूपा लक्ष्यन्ते क्रमवन्त इवाक्रमाः ॥ ३,८.१४ ॥  
अनन्तरं फलं यस्याः कल्पते तां क्रियां विदुः ।  
प्रधानभूतां तादर्थ्यादन्यासां तु तदाख्यता ॥ ३,८.१५ ॥  
\*क्रियाप्रवृत्तौ यो हेतुस्तदर्थं यद्विचेष्टितम् ।  
अनपेक्ष्य प्रयुञ्जीत गच्छतीत्यवधारयन् ॥ ३,८.१६ \* ॥  
सत्सु प्रत्ययरूपोऽसौ भावो यावन्न जायते ।  
तावत्परेषां रूपेण साध्यः सन्नभिधीयते ॥ ३,८.१७ ॥  
सिद्धे तु साधनाकाङ्क्षा कृतार्थत्वान्निवर्तते ।  
न क्रियावाचिनां तस्मात्प्रयोगस्तत्र विद्यते ॥ ३,८.१८ ॥  
स चापूर्वापरिभूत एकत्वादक्रमात्मकः ।  
पूर्वापराणां धर्मेण तदर्थेनानुगम्यते ॥ ३,८.१९ ॥  
असन्निवर्तते तस्माद्यत्सत्तदुपलभ्यते ।  
तयोः सदसतोश्चासावात्मैक इव गृह्यते ॥ ३,८.२० ॥  
जातिं अन्ये क्रियां आहुरनेकव्यक्तिवर्तिनीम् ।  
असाध्या व्यक्तिरूपेण सा साध्येवोपलभ्यते ॥ ३,८.२१ ॥  
अन्ते या वा क्रियाभागे जातिः सैव क्रिया स्मृता ।  
सा व्यक्तेरनुनिष्पादे जायमानेव गम्यते ॥ ३,८.२२ ॥  
स्वव्यापारविशिष्टानां सत्ता वा, कर्तृकर्मनाम् ।  
क्रिया व्यापारभेदेषु सत्ता वा समवायिनी ॥ ३,८.२३ ॥  
अन्त्ये वात्मनि या सत्ता सा क्रिया कैश्चिदिष्यते ।  
भाव एव हि धात्वर्थ इत्यविच्छिन्न आगमः ॥ ३,८.२४ ॥  
बुद्धिं तज्जातिं अन्ये तु बुद्धिसत्तां अथापरे ।  
प्रत्यस्तरूपां भावेषु क्रियेति प्रतिजानते ॥ ३,८.२५ ॥  
आविर्भावतिरोभावौ जन्मनाशौ तथापरैः ।  
षट्सु भावविकारेषु कल्पितौ व्यावहारिकौ ॥ ३,८.२६ ॥  
ताभ्यां सर्वप्रवृत्तीनां अभेदेनोपसम्ग्रहः ।  
जन्मैवाश्रितसारूप्यं स्थितिरित्यभिधीयते ॥ ३,८.२७ ॥  
\*जायमानान्न जन्र्नान्यद्विनाशेऽप्यपदार्थता ।  
अतो भावविकारेषु सत्तैका व्यवतिष्ठते ॥ ३,८.२८ \* ॥  
\*पूर्वभागस्तु यज्जातात्तज्जन्मेत्यपदिश्यते ।  
आश्रितक्रमरूपेण निमित्तत्वे विवक्षिते ॥ ३,८.२९ ॥  
आख्यातशब्दैरर्थोऽसावेवंभूतोऽभिधीयते ।  
नामशब्दाः प्रवर्तन्ते संहरन्त इव क्रमम् ॥ ३,८.३० ॥  
फलं फलापदेशो वा वस्तु वा तद्विरोधि यत् ।  
तदन्यदेव पूर्वेषां नाग इत्यपदिश्यते ॥ ३,८.३१ ॥  
नैवास्ति नैव नास्तीति वस्तुनो ग्रहनाद्विना ।  
कल्पते पररूपेण वस्त्वन्यदनुगम्यते ॥ ३,८.३२ ॥  
भावाभावौ घटादिनां अस्पृशन्नपि पाणिना ।  
कश्चिद्वेदाप्रकाशेऽपि प्रकाशे तत एव वा ॥ ३,८.३३ ॥  
व्यापि सौक्ष्म्यं क्व चिद्याति क्व चित्संहन्यते पुनः ।  
अकुर्वाणोऽथ वा किं चित्स्वशक्त्यैवं प्रकाशते ॥ ३,८.३४ ॥  
सर्वरूपस्य तत्त्वस्य यत्क्रमेणेव दर्शनम् ।  
भागैरिव प्रक्ल्प्तिश्च तां क्रियां अपरे विदुः ॥ ३,८.३५ ॥  
सत्ता स्वशक्तियोगेन सर्वरूपा व्यवस्थिता ।  
साध्या च साधनं चैव फलं भोक्ता फलस्य च ॥ ३,८.३६ ॥  
क्रियां अन्ये तु मन्यन्ते क्व चिदप्यनपाश्रिताम् ।  
साधनैकार्थकारित्वे प्रवृत्तिं अनपायिनीम् ॥ ३,८.३७ ॥  
सामान्यभूता सा पूर्वं भागशः प्रविभज्यते ।  
ततो व्यापाररूपेण साध्येव व्यवतिष्ठते ॥ ३,८.३८ ॥  
प्रकृतिः साधनानां सा प्रथमं तच्च कारकम् ।  
व्यापाराणां ततोऽन्यत्वं अपरैरुपवर्ण्यते ॥ ३,८.३९ ॥  
बहूनां संभवेऽर्थानां के चिदेवोपकारिनः ।  
संसर्गे कश्चिदेसां तु प्राधान्येन प्रतीयते ॥ ३,८.४० ॥  
साध्यत्वात्तत्र चाख्यातैर्व्यापाराः सिद्धसाधनाः ।  
प्राधान्येनाभिधीयन्ते फलेनापि प्रवर्तिताः ॥ ३,८.४१ ॥  
एकत्वावृत्तिभावाभ्यां भेदाभेदसमन्वये ।  
संख्यास्तत्रोपलभ्यन्ते संख्येयावयवक्रियाः ॥ ३,८.४२ ॥  
सिद्धस्यार्थस्य पाकादेः कथं साधनयोगिता ।  
साध्यत्वे वा तिङन्तेन कृतां भेदो न कश्चन ॥ ३,८.४३ ॥  
तत्र कारकयोगाया यद्याख्यातं निबन्धनम् ।  
षष्ठ्वाः सा लेन संबन्धे व्युदस्ता कर्तृकर्मनोः ॥ ३,८.४४ ॥  
एकाभिधान एकोऽर्थो युगपच्च द्विधर्मभाक् ।  
न संभवति सिद्धत्वे स साध्यः स्यात्कथं पुनः ॥ ३,८.४५ ॥  
एतावत्साधनं साध्यं एतावदिति कल्पना ।  
शास्त्र एव न वाक्येऽस्ति विभागः परमार्थतः ॥ ३,८.४६ ॥  
आख्यातशब्दे भागाभ्यां साध्यसाधनवर्तिता ।  
प्रकल्पिता यथा शास्त्रे स घञादिस्वपि क्रमः ॥ ३,८.४७ ॥  
साध्यत्वेन क्रिया तत्र धातुरूपनिबन्धना ।  
सत्त्वभावस्तु यस्तस्याः स घञादिनिबन्धनः ॥ ३,८.४८ ॥  
बन्धुताभेदरूपेण बन्धुशब्दे व्यवस्थिता ।  
समूहो बन्ध्ववस्था तु प्रत्ययेनाभिधीयते ॥ ३,८.४९ ॥  
तत्र यं प्रति साध्यत्वं असिद्धा तं प्रति क्रिया ।  
सिद्धा तु यस्मिन्साध्यत्वं न तं एव पुनः प्रति ॥ ३,८.५० ॥  
राज्ञः पुत्रस्य नप्तेति न राज्ञि व्यतिरिच्यते ।  
पुत्रस्यार्थः प्रधानत्वं न चास्य विनिवर्तते ॥ ३,८.५१ ॥  
मृगो धावति पश्येति साध्यसाधनरूपता ।  
तथा विषयभेदेन सरणस्योपपद्यते ॥ ३,८.५२ ॥  
लकृत्यक्तखलर्थानां तथाव्ययकृतां अपि ।  
रूढिनिष्ठाघञादिनां धातुः साध्यस्य वाचकः ॥ ३,८.५३ ॥  
साध्यस्यापरिनिष्पत्तेः सोऽयं इत्यनुपग्रहः ।  
तिङन्तैरन्तरेणेवं उपमानं ततो न तैः ॥ ३,८.५४ ॥  
साधनत्वं प्रसिद्धं च तिङ्क्षु संबन्धिनां यतः ।  
तेनाध्यारोप एव स्यादुपमा तु न विद्यते ॥ ३,८.५५ ॥  
न्यूनेषु च समाप्तार्थं उपमानं विधीयते ।  
क्रिया चैवाश्रये सर्वा तत्र तत्र समाप्यते ॥ ३,८.५६ ॥  
येनैव हेतुना हंसः पततीत्यभिधीयते ।  
आतौ तस्य समाप्तत्वादुपमार्थो न विद्यते ॥ ३,८.५७ ॥  
क्रियाणां जातिभिन्नानां सादृश्यं नावधार्यते ।  
सिद्धेश्च प्रक्रमे साध्यं उपमातुं न शक्यते ॥ ३,८.५८ ॥  
वनं वृक्षा इति यथा भेदाभेदव्यपाश्रयात् ।  
अर्थात्मा भिद्यते भावे स बाह्याभ्यन्तरे क्रमः ॥ ३,८.५९ ॥  
सामान्ये भाव इत्यत्र यल्लिङ्गं उपलभ्यते ।  
भेदानां अनुमेयत्वान्न तत्तेषु विवक्ष्यते ॥ ३,८.६० ॥  
निर्देशे चरितार्थत्वाल्लिङ्गं भावेऽविवक्सितम् ।  
उपमानविधित्वाच्च भावादन्यत्पचादिसु ॥ ३,८.६१ ॥  
भवतौ यत्पचादिनां तावदत्रोपदिश्यते ।  
न च लिङ्गं पचादिनां भवतौ समवस्थितम् ॥ ३,८.६२ ॥  
एकश्च सोऽर्थः सत्ताख्यः कथं चित्कैश्चिदुच्यते ।  
लिङ्गानि चास्य भिद्यन्ते पचिरूपादिभेदवत् ॥ ३,८.६३ ॥  
आचार्यो मातुलश्चेति यथैको व्यपदिश्यते ।  
सम्बन्धिभेदादर्थात्मा स विधिः पक्तिभावयोः ॥ ३,८.६४ ॥  


३,९ः कालसमुद्देशः

व्यापारव्यतिरेकेण कालं एके प्रचक्षते ।  
नित्यं एकं विभु द्रव्यं परिमाणं क्रियावताम् ॥ ३,९.१ ॥  
दिष्टिप्रस्थसुवर्णादि मूर्तिभेदाय कल्पते ।  
क्रियाभेदाय कालस्तु संख्या सर्वस्य भेदिका ॥ ३,९.२ ॥  
उत्पत्तौ च स्थितौ चैव विनाशे चापि तद्वताम् ।  
निमित्तं कालं एवाहुर्विभक्तेनात्मना स्थितम् ॥ ३,९.३ ॥  
तं अस्य लोकयन्त्रस्य सूत्रधारं प्रचक्षते ।  
प्रतिबन्धाभ्यनुज्ञाभ्यां तेन विश्वं विभज्यते ॥ ३,९.४ ॥  
यदि न प्रतिबध्नीयात्प्रतिबन्धं च नोत्सृजेत् ।  
अवस्था व्यतिकीर्येरन्पौर्वापर्यविनाकृताः ॥ ३,९.५ ॥  
तस्यात्मा बहुधा भिन्नो भेदैर्धर्मान्तराश्रयैः ।  
न हि भिन्नं अभिन्नं वा वस्तु किं चन विद्यते ॥ ३,९.६ ॥  
नैको न चाप्यनेकोऽस्ति न शुक्लो नापि चासितः ।  
द्रव्यात्मा स तु संसर्गादेवंरूपः प्रकाशते ॥ ३,९.७ ॥  
संसर्गिनां तु ये भेदा विशेषास्तस्य ते मताः ।  
स भिन्नस्तैर्व्यवस्थानां कालो भेदाय कल्पते ॥ ३,९.८ ॥  
विशिष्टकालसंबन्धाद्वृत्तिलाभः प्रकल्पते ।  
शक्तीनां संप्रयोगस्य हेतुत्वेनावतिष्ठते ॥ ३,९.९ ॥  
जन्माभिव्यक्तिनियमाः प्रयोगोपनिबन्धनाः ।  
नित्याधीनस्थितित्वाच्च स्थितिर्नियमपूर्विका ॥ ३,९.१० ॥  
स्थितस्यानुग्रहस्तैस्तैर्धर्मैः संसर्गिभिस्ततः ।  
प्रतिबन्धस्तिरोभावः प्रहाणं इति चात्मनः ॥ ३,९.११ ॥  
प्रत्यवस्थं तु कालस्य व्यापारोऽत्र व्यवस्थितः ।  
काल एव हि विश्वात्मा व्यापार इति कथ्यते ॥ ३,९.१२ ॥  
मूर्तीनां तेन भिन्नानां आचयापचयाः पृथक् ।  
लक्ष्यन्ते परिणामेन सर्वासां भेदयोगिना ॥ ३,९.१३ ॥  
जलयन्त्रभ्रमावेश- सदृशीभिः प्रवृत्तिभिः ।  
स कलाः कलयन्सर्वाः कालाख्यां लभते विभुः ॥ ३,९.१४ ॥  
प्रतिभद्धाश्च यास्तेन चित्रा विश्वस्य वृत्तयः ।  
ताः स एवानुजानाति यथा तन्तुः शकुन्तिकाः ॥ ३,९.१५ ॥  
विशिष्टकालसंबन्धाल्लब्धपाकासु शक्तिषु ।  
क्रियाभिव्यज्यते नित्या प्रयोगाख्येन कर्मणा ॥ ३,९.१६ ॥  
जातिप्रयुक्ता तस्यां तु फलव्यक्तिः प्रजायते ।  
कुतोऽप्यद्भुतया वृत्त्या शक्तिभिः सा नियम्यते ॥ ३,९.१७ ॥  
ततस्तु समवायाख्या शक्तिर्भेदस्य बाधिका ।  
एकत्वं इव ता व्यक्तीरापादयति कारणैः ॥ ३,९.१८ ॥  
अथास्मान्नियमादूर्ध्वं जातयो याः प्रयोजिकाः ।  
ताः सर्वा व्यक्तिं आयान्ति स्वच्छे छाया इवाम्भसि ॥ ३,९.१९ ॥  
कारणानुविधायित्वादथ कारण पूर्वकाः ।  
गुणास्तत्रोपजायन्ते स्वजातिव्यक्तिहेतवः ॥ ३,९.२० ॥  
आश्रयाणां च नित्यत्वं आश्रितानां च नित्यता ।  
ता व्यक्तीरनुगृह्णाति स्थितिस्तेन प्रकल्पते ॥ ३,९.२१ ॥  
अनित्यस्य यथोत्पादे पारतन्त्र्यं तथा स्थितौ ।  
विनाशायैव तत्शृष्टं अस्वाधीनस्थितिं विदुः ॥ ३,९.२२ ॥  
स्थितः संसर्गिभिर्भावैः स्वक्रियास्वनुगृह्यते ।  
नैषां सत्तां अनुद्गृह्य वृत्तिर्जन्मवतां स्मृता ॥ ३,९.२३ ॥  
जराख्या कालशक्तिर्या शक्त्यन्तरविरोधिनी ।  
सा शक्तीः प्रतिबध्नाति जायन्ते च विरोधिनः ॥ ३,९.२४ ॥  
प्रयोजकास्तु ये भावाः स्थितिभागस्य हेतवः ।  
तिरोभवन्ति ते सर्वे यत आत्मा प्रहीयते ॥ ३,९.२५ ॥  
यथैवाद्बुतया वृत्त्या निष्क्रमं निर्निबन्धनम् ।  
अपदं जायते सर्वं तथास्यात्मा प्रहीयते ॥ ३,९.२६ ॥  
क्रिययोरपवर्गिण्योर्नानार्थसमवेतयोः ।  
संबन्धिना विनैकेन परिच्छेदः कथं भवेत् ॥ ३,९.२७ ॥  
यथा तुलायां हस्ते वा नानाद्रव्यव्यवस्थितम् ।  
गुरुत्वं परिमीयेत कालादेवं क्रियागतिः ॥ ३,९.२८ ॥  
जहाति सहवृत्ताश्च क्रियाः स समवस्थिताः ।  
व्रीहिर्यथोदकं तेन हायनाख्यां प्रपद्यते ॥ ३,९.२९ ॥  
प्रतिबन्धाभ्यनुज्ञाभ्यां वृत्तिर्या तस्य शास्वती ।  
तया विभज्यमानोऽसौ भजते क्रमरूपताम् ॥ ३,९.३० ॥  
कर्तृभेदात्तदर्थेषु प्रचयापचयौ गतः ।  
समत्वं विषमत्वं वा स एकः प्रतिपद्यते ॥ ३,९.३१ ॥  
क्रियाभेदाद्यथैकस्मिंस्तक्षाद्याख्या प्रवर्तते ।  
क्रियाभेदात्तथैकस्मिन्नृत्वाद्याख्योपजायते ॥ ३,९.३२ ॥  
आरम्भश्च क्रिया चैव निष्ठा चेत्यभिधीयते ।  
धर्मान्तराणां अध्यास- भेदात्सदसदात्मनः ॥ ३,९.३३ ॥  
यावांश्च द्व्यणुकादीनां तावान्हिमवतोऽप्यसौ ।  
न ह्यात्मा कस्य चिद्भेत्तुं प्रचेतुं वापि शक्यते ॥ ३,९.३४ ॥  
अन्यैस्तु भावैरन्येषां प्रचयः परिकल्प्यते ।  
शनैरिदं इदं क्षिप्रं इति तेन प्रतीयते ॥ ३,९.३५ ॥  
असतश्च क्रमो नास्ति स हि भेत्तुं न शक्यते ।  
सतोऽपि चात्मतत्त्वं यत्तत्तथैवावतिष्ठते ॥ ३,९.३६ ॥  
क्रियोपाधिश्च सन्भूत- भविष्यद्वर्तमानताः ।  
एकादशाभिराकारैर्विभक्ताः प्रतिपद्यते ॥ ३,९.३७ ॥  
भूतः पञ्चविधस्तत्र भविष्यंश्च चतुर्विधः ।  
वर्तमानो द्विधाख्यात इत्येकादश कल्पनाः ॥ ३,९.३८ ॥  
काले निधाय स्वं रूपं प्रज्ञया यन्निगृह्यते ।  
भावास्ततो निवर्तन्ते तत्र संक्रान्तशक्तयः ॥ ३,९.३९ ॥  
भाविनां चैव यद्रूपं तस्य च प्रतिबिम्बकम् ।  
सुनिर्मृष्ट इवादर्शे काल एवोपपद्यते ॥ ३,९.४० ॥  
तृणपर्णलतादीनि यथा स्रोतोऽनुकर्षति ।  
प्रवर्तयति कालोऽपि मात्रा मात्रावतां तथा ॥ ३,९.४१ ॥  
आविश्येवानुसंधत्ते यथा गतिमतां गतीः ।  
वायुस्तत्रैव कालात्मा विधत्ते क्रमरूपताम् ॥ ३,९.४२ ॥  
अयनप्रविभागश्च गतीश्च ज्योतिषां ध्रुवा ।  
निवृत्तिप्रभवाश्चैव भूतानां तन्निबन्धनाः ॥ ३,९.४३ ॥  
मात्राणां परिणामा ये कालवृत्त्यनुपातिनः ।  
नक्षत्राख्या पृथक्तेषु चिह्नमात्रं तु तारकाः ॥ ३,९.४४ ॥  
रुतैर्मृगशकुन्तानां स्थावराणां च वृत्तिभिः ।  
छायादिपरिणामैश्च ऋतुधामा निरूप्यते ॥ ३,९.४५ ॥  
निर्भासोपगमो योऽयं क्रमवानिव दृश्यते ।  
अक्रमस्यापि विश्वस्य तत्कालस्य विचेष्टितम् ॥ ३,९.४६ ॥  
दूरान्तिकव्यवस्थानं अध्वाधिकरणं यथा ।  
चिरक्षिप्रव्यवस्थानं कालाधिकरणं तथा ॥ ३,९.४७ ॥  
तस्याभिन्नस्य कालस्य व्यवहारे क्रियाकृताः ।  
भेदा इव त्रयः सिद्धा यांल्लोको नातिवर्तते ॥ ३,९.४८ ॥  
एकस्य शक्तयस्तिस्रः कालस्य समवस्थिताः ।  
यत्संबन्धेन भावानां दर्शनादर्शने सताम् ॥ ३,९.४९ ॥  
द्वाभ्यां स किल शक्तिभ्यां भावानां वरणात्मकः ।  
शक्तिस्तु वर्तमानाख्या भावरूपप्रकाशिनी ॥ ३,९.५० ॥  
अनागता जन्मशक्तेः शक्तिरप्रतिबन्धिका ।  
अतीताख्या तु या शक्तिस्तया जन्म विरुध्यते ॥ ३,९.५१ ॥  
तमःप्रकाशवत्त्वेते त्रयोऽध्वानो व्यवस्थिताः ।  
अक्रमास्तेषु भावानां क्रमः समुपलभ्यते ॥ ३,९.५२ ॥  
द्वौ तु तत्र तमोरूपावेकस्यालोकवत्स्थितिः ।  
अतीतं अपि केषां चित्पुनर्विपरिवर्तते ॥ ३,९.५३ ॥  
युगपद्वर्तमानत्वं तद्धर्मा प्रतिपद्यते ।  
केषां चिद्वर्तमानत्वाच्चैति तद्वदतीतताम् ॥ ३,९.५४ ॥  
हेतुपकारादाक्षिप्तो वर्तमानत्वं आगतः ।  
शान्तहेतूपकारः सन्पुनर्नोपैति दर्शनम् ॥ ३,९.५५ ॥  
द्वे एव कालस्य विभोः केषां चिच्छक्तिवर्त्मनी ।  
करोति याभ्यां भावानां उन्मीलननिमीलने ॥ ३,९.५६ ॥  
कलाभिः पृथगर्थाभिः प्रविभक्तं स्वभावतः ।  
के चिद्बुद्ध्यनुसंहार- लक्षणं तं प्रचक्षते ॥ ३,९.५७ ॥  
ज्ञानानुगतशक्तिं वा बाह्यं वा सत्यतः स्थितम् ।  
कालात्मानं अनाश्रित्य व्यवहर्तुं न शक्यते ॥ ३,९.५८ ॥  
तिस्रो भावस्य भावस्य केषां चिद्भावशक्तयः ।  
ताभिः स्वशक्तिभिः सर्वं सदैवास्ति च नास्ति च ॥ ३,९.५९ ॥  
सत्त्वादव्यतिरेकेण तास्तिस्रोऽपि व्यवस्थिताः ।  
क्रमस्तास्तदभेदाच्च सदसत्त्वं न भिद्यते ॥ ३,९.६० ॥  
दर्शनादर्शनेनैकं दृष्टादृष्टं तदेव तु ।  
अध्वनां एकता नास्ति न च किं चिन्निवर्तते ॥ ३,९.६१ ॥  
शक्त्यात्मदेवतापक्षैर्भिन्नं कालस्य दर्शनम् ।  
प्रथमं तदविद्यायां यद्विद्यायां न विद्यते ॥ ३,९.६२ ॥  
अभेदे यदि कालस्य ह्रस्वदीर्घप्लुतादिषु ।  
दृश्यते भेदनिर्भासः स चिरक्षिप्रबुद्धिवत् ॥ ३,९.६३ ॥  
ह्रस्वदीर्घप्लुतावृत्त्या नालिकासलिलादिषु ।  
कथं प्रचययोगः स्यात्कल्पनामात्रहेतुकः ॥ ३,९.६४ ॥  
अभिव्यक्तिनिमित्तस्य प्रचयेन प्रचीयते ।  
अभिन्नं अपि शब्दस्य तत्त्वं अप्रचयात्मकम् ॥ ३,९.६५ ॥  
एवं मात्रातुरीयस्य भेदो दाशतयस्य वा ।  
परिमाणविकल्पेन शब्दात्मनि न विद्यते ॥ ३,९.६६ ॥  
अनुनिष्पादिकल्पेन येऽन्तराल इव स्थिताः ।  
शब्दास्ते प्रतिपत्तॄणां उपायाः प्रतिपत्तये ॥ ३,९.६७ ॥  
विशिष्टं अवधिं तं तं उपादाय प्रकल्पते ।  
कालः कालवतां एकः क्षणमासर्तुभेदभाक् ॥ ३,९.६८ ॥  
बुद्ध्यवग्रहभेदाच्च व्यवहारात्मनि स्थितः ।  
तावानेव क्षणः कालो युगमन्वन्तराणि वा ॥ ३,९.६९ ॥  
प्रतिबन्धाभ्यनुज्ञाभ्यां नालिकाविवराश्रिते ।  
यदम्भसि प्रक्षरणं तत्कालस्यैव चेष्टितम् ॥ ३,९.७० ॥  
अल्पे महति वा छिद्रे तत्संबन्धे न भिद्यते ।  
कालस्य वृत्तिरात्मापि तं एवास्यानुवर्तते ॥ ३,९.७१ ॥  
आक्रीड इव कालस्य दृश्यते यः स्वशक्तिभिः ।  
बहुरूपस्य भावेषु बहुधा तेन भिद्यते ॥ ३,९.७२ ॥  
त्वचिसारस्य वा वृद्धिं तृणराजस्य वा दधत् ।  
तावत्तद्वृद्धियोगेन कालतत्त्वं विकल्पते ॥ ३,९.७३ ॥  
व्यतिक्रमेऽपि मात्राणां तस्य नास्ति व्यतिक्रमः ।  
न गन्तृगतिभेदेन मार्गभेदोऽस्ति कश्चन ॥ ३,९.७४ ॥  
उदयास्तमयावृत्त्या ज्योतिषां लोकसिद्धया ।  
कालस्याव्यतिपातेऽपि ताद्धर्म्यं इव लक्ष्यते ॥ ३,९.७५ ॥  
आदित्यग्रहनक्षत्र- परिस्पन्दं अथापरे ।  
भिन्नं आवृत्तिभेदेन कालं कालविदो विदुः ॥ ३,९.७६ ॥  
क्रियान्तरपरिच्छेद- प्रवृत्ता या क्रियां प्रति ।  
निर्ज्ञातपरिमाणा सा काल इत्यभिधीयते ॥ ३,९.७७ ॥  
ज्ञाने रूपस्य संक्रान्तिर्ज्ञानेनैवानुसंहृतिः ।  
अतः क्रियान्तराभावे सा क्रिया काल इष्यते ॥ ३,९.७८ ॥  
भूतो घट इतीयं च सत्ताया एव भूतता ।  
भूता सत्तेति सत्तायाः सत्ता भूताभिधीयते ॥ ३,९.७९ ॥  
परतो भिद्यते सर्वं आत्मा तु न विकल्प्यते ।  
पर्वतादिस्थितिस्तस्मात्पररूपेण भिद्यते ॥ ३,९.८० ॥  
प्रसिद्धभेदा व्यापारा विरूपावयवक्रियाः ।  
साहचर्येण भिद्यन्ते सरूपावयवक्रियाः ॥ ३,९.८१ ॥  
\*व्यवधानं इवोपैति निवृत्त इव दृश्यते ।  
क्रियासमूहो भुज्यादिरन्तरालप्रवृत्तिभिः ॥ ३,९.८२ \* ॥  
\*न च विच्छिन्नरूपोऽपि सोऽविरामान्निवर्तते ।  
सर्वैव हि क्रियान्येन सम्कीर्णेवोपलभ्यते ॥ ३,९.८३ \* ॥  
\*तदन्तरालदृष्टा वा सर्वैवावयवक्रिया \* ।  
सादृश्यात्सति भेदे तु तदङ्गत्वेन गृह्यते ॥ ३,९.८४ ॥  
सदसद्वापि वस्तु स्यात्तृतीयं नास्ति किं चन ।  
तेन भूतभविष्यन्तौ मुक्त्वा मध्यं न विद्यते ॥ ३,९.८५ ॥  
निर्वृत्तिरूपं एकस्य भेदाभावान्न कल्पते ।  
सदसद्वापि तेनैकं क्रमरूपं कथं भवेत् ॥ ३,९.८६ ॥  
बहूनां चानवस्थानादेकं एवोपलभ्यते ।  
यथोपलब्धि स्मरणं तत्र चाप्युपपद्यते ॥ ३,९.८७ ॥  
सदसद्रूपं एकं स्याद्सर्वस्यैकत्वकल्पने ।  
निर्वृत्तिरूपं निर्वृत्तेः सामान्यं अथ वा भवेत् ॥ ३,९.८८ ॥  
कार्योत्पत्तौ समर्थं वा स्वेन धर्मेण तत्तथा ।  
आत्मतत्त्वेन गृह्येत सा चास्मिन्वर्तमानता ॥ ३,९.८९ ॥  
क्रियाप्रबन्धरूपं यदध्यात्मं विनिगृह्यते ।  
संक्रान्तरूपं एकत्र तां आहुर्वर्तमानताम् ॥ ३,९.९० ॥  
क्रियातिपत्तिरत्यन्तं क्रियानुत्पत्तिलक्षणा ।  
न च भूतं अनुत्पन्नं न भविष्यत्तथाविधम् ॥ ३,९.९१ ॥  
प्राग्विरुद्धक्रियोत्पादान्निर्वृत्ते वा विरोधिनि ।  
व्यापारेऽवधिभेदेन विषयस्तत्र भिद्यते ॥ ३,९.९२ ॥  
व्यभिचारे निमित्तस्य साधुत्वं न प्रकल्पते ।  
भाव्यासीदिति सूत्रेण तत्कालेऽन्यत्र शिष्यते ॥ ३,९.९३ ॥  
स्वकाल एव साधुत्वे कालभेदे गतिः कथम् ।  
वाक्यार्थादतदर्थेषु विशिष्टत्वं न सिध्यति ॥ ३,९.९४ ॥  
तदर्थश्चेदवयवो भाविनो भूततागतिः ।  
न स्यादत्यन्तभूतत्वं एवैकं तत्र संभवेत् ॥ ३,९.९५ ॥  
विशिष्टकालता पूर्वं तथापि तु विशेषणे ।  
आश्रयात्सोऽन्तरङ्गत्वात्तत्र साधुर्भविष्यति ॥ ३,९.९६ ॥  
आमिश्र एव प्रक्रान्तः स पदार्थस्तथाविधः ।  
केवलस्य विमिश्रत्वं नित्येऽर्थे नोपपद्यते ॥ ३,९.९७ ॥  
शुद्धे च काले व्याख्यातं आमिश्रे न प्रसिध्यति ।  
साधुत्वं अयथाकालं तत्सूत्रेणोपदिश्यते ॥ ३,९.९८ ॥  
आख्यातपदवाच्येऽर्थे निर्वर्त्यत्वात्प्रधानता ।  
विशेषणं तदाक्षेपात्तत्काले व्यवतिष्ठते ॥ ३,९.९९ ॥  
संप्रत्ययानुकारो वा शब्दव्यापार एव वा ।  
अध्यस्यते विरुद्धेऽर्थे न च तेन विरुध्यते ॥ ३,९.१०० ॥  
भूतं भविष्यदित्येतौ प्रत्ययौ वर्तमानताम् ।  
अत्यजन्तौ प्रपद्येते विरुद्धाश्रयरूपताम् ॥ ३,९.१०१ ॥  
अध्वनो वर्तमानस्य विषयेण भविष्यता ।  
भाष्ये भविष्यत्कालेति कार्यार्थं व्यपदिश्यते ॥ ३,९.१०३ ॥  
इच्छा चिकीर्शतीत्यत्र स्वकालं अनुरुध्यते ।  
भविष्यति प्रकृत्यर्थे तत्कालं नानुरुध्यते ॥ ३,९.१०४ ॥  
आशास्यमानतन्त्रत्वादाशंसायां विपर्ययः ।  
प्रयोक्तृधर्मः शब्दार्थे शब्दैरेवानुशज्यते ॥ ३,९.१०५ ॥  
अप्छालिबीजसंयोगे वर्तते निष्पदिर्यदा ।  
तत्रावयववृत्तित्वाद्भविष्यत्प्रतिषेधनम् ॥ ३,९.१०६ ॥  
फलप्रसवरूपे तु निष्पदौ भूतकालता ।  
धर्मान्तरेषु तद्रूपं अध्यस्य परिकल्प्यते ॥ ३,९.१०७ ॥  
उपयुक्ते निमित्तानां व्यापारे फलसिद्धये ।  
तत्र रूपं यदध्यस्तं तत्कालं तत्प्रतीयते ॥ ३,९.१०८ ॥  
निष्पत्ताववधिः कश्चित्कश्चित्प्रतिविवक्षितः ।  
हेतुजन्मव्यपेक्षातः फलजन्मेति चोच्यते ॥ ३,९.१०९ ॥  
अबहिःसाधनाधीना सिद्धिर्यत्र विवक्षिता ।  
तत्साधनान्तराभावात्सिद्धं इत्यपदिश्यते ॥ ३,९.११० ॥  
तस्मादवधिभेदेन सिद्धा मुख्यैव भूतता ।  
अनागतत्वं अस्तित्वं हेतुधर्मव्यपेक्षणे ॥ ३,९.१११ ॥  
सतां इन्द्रियसंबन्धात्सैव सत्ता विशिष्यते ।  
भेदेन व्यवहारो हि वस्त्वन्तरनिबन्धनः ॥ ३,९.११२ ॥  
अस्तित्वं वस्तुमात्रस्य बुद्ध्या तु परिगृह्यते ।  
यः समासादनाद्भेदः स तत्र न विवक्षितः ॥ ३,९.११३ ॥  
योगाद्वा स्त्रीत्वपुंस्त्वाभ्यां न किं चिदवतिष्ठते ।  
स्वस्मिन्नात्मनि तत्रान्यद्भूतं भावि च कथ्यते ॥ ३,९.११४ ॥  


३,१०ः पुरुषसमुद्देश

प्रत्यक्ता परभावश्चाप्युपाधी कर्तृकर्मनोः ।  
तयोः श्रुतिविशेषेण वाचकौ मध्यमोत्तमौ ॥ ३,१०.१ ॥  
सदसद्वापि चैतन्यं एताभ्यां अवगम्यते ।  
चैतन्यभागे प्रथमः पुरुषो न तु वर्तते ॥ ३,१०.२ ॥  
बुधिजानातिचितिभिः प्रथमे पुरुषे सति ।  
सम्ज्ञानार्थैर्न चैतन्य- स्योपयोगः प्रकाश्यते ॥ ३,१०.३ ॥  
संबोधनार्थः सर्वत्र मध्यमे कैश्चिदिष्यते ।  
तथा संबोधने सर्वां प्रथमां युष्मदो विदुः ॥ ३,१०.४ ॥  
संबोधनं न लोकेऽस्ति विधातव्येन वस्तुना ।  
स्वाहेन्द्रशत्रुर्वर्धस्व यथा राजा भवेति च ॥ ३,१०.५ ॥  
युष्मदर्थस्य सिद्धत्वान्नियता चाद्युदात्तता ।  
युष्मदः प्रथमान्तस्य परश्चेन्न पदादसौ ॥ ३,१०.६ ॥  
गुणप्रधानताभेदः पुरुशादिविपर्ययः ।  
निर्देशश्चान्यथा शास्त्रे नित्यत्वान्न विरुध्यते ॥ ३,१०.७ ॥  
यथानिर्देशं अर्थाः स्युर्येसां शास्त्रं विधायकम् ।  
किं चित्सामान्यं आश्रित्य स्थिते तु प्रतिपादनम् ॥ ३,१०.८ ॥  
योऽश्वे यः पीठ इत्यत्र भूतयोरश्वपीठयोः ।  
यथोपलक्षणार्थत्वं तथार्थेष्वनुशासनम् ॥ ३,१०.९ ॥  


३,११ः Sअंख्यासमुद्देश

संख्यावान्सत्त्वभूतोऽर्थः सर्व एवाभिधीयते ।  
भेदाभेदविभागो हि लोके संख्यानिबन्धनः ॥ ३,११.१ ॥  
स धर्मो व्यतिरिक्तो वा तेषां आत्मैव वा तथा ।  
भेदहेतुत्वं आश्रित्य संख्येति व्यपदिश्यते ॥ ३,११.२ ॥  
समवेता परिच्छेद्ये क्व चिदन्यत्र सा स्थिता ।  
प्रकल्पयति भावानां संख्या भेदं तथात्मनः ॥ ३,११.३ ॥  
परत्वे चापरत्वे च भेदे तुल्या श्रुतिर्यथा ।  
संख्याशब्दाभिधेयत्वं भेदहेतोस्तथा गुणे ॥ ३,११.४ ॥  
अस्वतन्त्रे स्वतन्त्रत्वं परधर्मो यथा गुणे ।  
अभेद्ये भेद्यभावोऽपि द्रव्यधर्मस्तथा गुणे ॥ ३,११.५ ॥  
स्वबुद्ध्या तं अपोद्धृत्य लोकोऽप्यागमं आश्रितः ।  
स्वधर्मादन्यधर्मेण व्याचष्टे प्रतिपत्तये ॥ ३,११.६ ॥  
परोपकारतत्त्वानां स्वातन्त्र्येनाभिधायकः ।  
शब्दः सर्वपदार्थाना स्वधर्मद्विप्रकृष्यते ॥ ३,११.७ ॥  
यथैवाविषयं ज्ञानं न किं चिदवभासते ।  
तथा भावोऽप्यसंसृष्टो न कश्चिदुपलभ्यते ॥ ३,११.८ ॥  
भेदेन तु समाख्यातं यल्लोकोऽप्यनुवर्तते ।  
आगमाच्छास्त्रसदृशो व्यवहारः स वर्ण्यते ॥ ३,११.९ ॥  
बुद्धौ स्थितेषु तेष्वेवं अध्यारोपो न दुर्लभः ।  
परधर्मस्य न ह्यत्र सदसत्त्वं प्रयोजकम् ॥ ३,११.१० ॥  
सामान्येष्वपि सामान्यं विशेषेषु विशिष्टता ।  
संख्यासु संख्या लिङ्गेषु लिङ्गं एवं प्रकल्पते ॥ ३,११.११ ॥  
अतो द्रव्याश्रितां संख्यां आहुः संसर्गवादिनः ।  
भेदाभेदव्यतीतेषु भेदाभेदविधायिनीम् ॥ ३,११.१२ ॥  
आत्मान्तरानां येनात्मा तद्रूप इव लक्ष्यते ।  
अतद्रूपेण संसर्गात्सा निमित्तसरूपता ॥ ३,११.१३ ॥  
संसृष्टेष्वपि निर्भागे भूतेष्वर्थक्रिया यथा ।  
सत्त्वादिषु च मात्रासु सर्वास्वेवं प्रतीयते ॥ ३,११.१४ ॥  
द्वित्वादियोनिरेकत्वं भेदास्तत्पूर्वका यतः ।  
विना तेन न संख्यानां अन्यासां अस्ति संभवः ॥ ३,११.१५ ॥  
एकत्वे बुद्धिसहिते निमित्तं द्वित्वजन्मनि ।  
एकत्वाभ्यां समुत्पन्नं एवं वा तत्प्रतीयते ॥ ३,११.१६ ॥  
एकत्वसमुदायो वा सापेक्षे वा पृथक्पृथक् ।  
एकत्वे द्वित्वं इत्येवं तयोर्द्विवचनं भवेत् ॥ ३,११.१७ ॥  
एकोऽपि गुणभेदेन सङ्घो भेदं प्रकल्पयेत् ।  
आश्रयाश्रयिभेदो हि तदाश्रयनिबन्धनः ॥ ३,११.१८ ॥  
संख्येयसङ्घसंख्यान- सङ्घः संख्येति कथ्यते ।  
विम्शत्यादिसु सान्यस्व द्रव्यसङ्घस्य भेदिका ॥ ३,११.१९ ॥  
एकविंशतिसंख्वावां संख्यान्तरसरूपयोः ।  
एकस्यां बुद्ध्यनावृत्त्या, भागयोरिव कल्पना ॥ ३,११.२० ॥  
असंख्यासमुदायत्वात्संख्याकार्यं विधीयते ।  
समूहत्वे तु तन्न स्यात्स्वाङ्गादिसमुदायवत् ॥ ३,११.२१ ॥  
संख्येयान्तरतन्त्रासु या संख्यासु प्रवर्तते ।  
आवृत्तिवर्गसंख्येया तां संख्यां तादृशीं विदुः ॥ ३,११.२२ ॥  
न संख्यायां न संख्येये द्वौ दशेत्यस्ति संभवः ।  
भेदाभावान्न संख्यायां विरोधान्न तदाश्रये ॥ ३,११.२३ ॥  
संख्यायेते दशद्वर्गौ द्विदशा इति संख्यया ।  
तद्रूपे वापि संख्येय आवृत्तिः परिगण्यते ॥ ३,११.२४ ॥  
संख्या नाम न संख्यास्ति संज्ञैषेति यथोच्यते ।  
रूपं न रूपं अप्येवं सम्ज्ञा सा हि सितादिषु ॥ ३,११.२५ ॥  
संख्यानजातियोगात्तु संख्या संख्येति कथ्यते ।  
रूपत्वजातियोगाच्च रूपे रूपं इति स्मृतम् ॥ ३,११.२६ ॥  
निमित्तं एकं इत्यत्र विभक्त्या नाभिधीयते ।  
तद्वतस्तु यदेकत्वं विभक्तिस्तत्र वर्तते ॥ ३,११.२७ ॥  
एकस्य प्रचयो दृष्टः समूहश्च द्वयोस्तथा ।  
निमित्तव्यतिरेकेण संख्यान्या भेदिका ततः ॥ ३,११.२८ ॥  
तदेकं अपि चैकत्वं विभक्तिश्रवणादृते ।  
नोच्यते तेन शब्देन विभक्त्या तु सहोच्यते ॥ ३,११.२९ ॥  
अन्वयव्यतिरेकौ च यदि स्याद्वचनान्तरम् ।  
स्यातां असति तस्मिम्श्च प्रकृत्यर्थो न कल्प्यते ॥ ३,११.३० ॥  
एकत्वं एक इत्यत्र शुद्धद्रव्यविशेषणम् ।  
सगुणस्तु प्रकृत्यर्थो विभक्त्यर्थेन भिद्यते ॥ ३,११.३१ ॥  
द्व्येकयोरिति निर्देशात्संख्यामात्रेऽपि संभवः ।  
एकादीनां प्रसिद्ध्या तु संख्येयार्थत्वं उच्यते ॥ ३,११.३२ ॥  


३,१२ः ऊपग्रहसमुद्देश

य आत्मनेपदाद्भेदः क्व चिदर्थस्य गम्यते ।  
अन्यतश्चापि लादेशान्मन्यन्ते तं उपग्रहम् ॥ ३,१२.१ ॥  
क्व चित्साधनं एवासौ क्व चित्तस्य विशेषणम् ।  
साधनं तत्र कर्मादि व्यक्तवाचो विशेषणम् ॥ ३,१२.२ ॥  
क्रिया विषयभेदेन जीविकादिषु भिद्यते ।  
लादेशैः स क्रियाभेदो वाक्येष्वपि नियम्यते ॥ ३,१२.३ ॥  
धात्वर्थस्तद्विशेषश्चाप्युक्तः क्व चिदुपग्रहः ।  
धात्वर्थो गन्धनादिः स्याद्व्यतिहारो विशेषणम् ॥ ३,१२.४ ॥  
क्रियाप्रवृत्तावाख्याता कैश्चित्स्वार्थपरार्थता ।  
असति वा सति वापि विवक्षितनिबन्धना ॥ ३,१२.५ ॥  
केसां चित्कर्त्रभिप्राये णिचा सह विकल्पते ।  
आत्मनेपदं अन्येसां तदर्था प्रकृतिर्यथा ॥ ३,१२.६ ॥  
क्रीणीष्व वपते धत्ते चिनोति चिनुतेऽपि च ।  
आप्तप्रयोगा दृश्यन्ते येषु ण्यर्थोऽभिधीयते ॥ ३,१२.७ ॥  
संविधानं पचादिनां क्व चिदर्थः प्रतीयते ।  
तन्निमित्ता यथान्यापि क्रियाधिश्रयणादिका ॥ ३,१२.८ ॥  
कर्त्रभिप्रायता सूत्रे क्रियाभेदोपलक्षणम् ।  
तथाभूता क्रिया या हि तत्कर्ता फलभाग्यतः ॥ ३,१२.९ ॥  
यथोपलक्ष्यते कालस्तारकादर्शनादिभिः ।  
तथा फलविशेषेण क्रियाभेदो निदर्श्यते ॥ ३,१२.१० ॥  
क्रियाविशेषवचने सामर्थ्यं उपरुध्यते ।  
केसां चिदन्ये तु कृताः स्वरितेतो ञितस्तथा ॥ ३,१२.११ ॥  
अनुबन्धश्च सिद्धेऽर्थे स्मृत्यर्थं अनुषज्यते ।  
तुल्यार्थेष्वपि चावश्यं न सर्वेष्वेकधर्मता ॥ ३,१२.१२ ॥  
दृशीक्ष्योः सदृशेऽप्यर्थे नाभेदः प्रतिपूर्वयोः ।  
ण्यर्थोपादायिनस्तस्मान्न तुल्यार्थाः पचादिभिः ॥ ३,१२.१३ ॥  
उम्भ्यर्थे वर्तमानस्य करोतेर्भिन्नधर्मणः ।  
ण्यर्थोपादायिता तस्मान्नियताः शब्दशक्तयः ॥ ३,१२.१४ ॥  
तथा ह्यनुप्रयोगस्य करोतेरात्मनेपदे ।  
पूर्ववद्ग्रहणं प्राप्ते स्वरितं समुपस्थितम् ॥ ३,१२.१५ ॥  
एकत्वेऽपि क्रियाख्याते साधनाश्रयसंख्यया ।  
भिद्यते न तु लिङ्गाख्यो भेदस्तत्र तदाश्रितः ॥ ३,१२.१६ ॥  
तस्मादवस्थितेऽप्यर्थे कस्य चित्प्रतिबध्यते ।  
शब्दस्य शक्तिः स त्वेष शास्त्रेऽन्वाख्यायते विधिः ॥ ३,१२.१७ ॥  
यस्यार्थस्य प्रसिद्ध्यर्थं आरभ्यन्ते पचादयः ।  
तत्प्रधानं फलं तेषां न लाभादि प्रयोजनम् ॥ ३,१२.१८ ॥  
यत्रोभौ स्वामिदासौ तु प्रारभेते सह क्रियाम् ।  
युगपद्धर्मभेदेन धातुस्तत्र न वर्तते ॥ ३,१२.१९ ॥  
यत्र प्रतिविधानार्थः पचिस्तत्रात्मनेपदम् ।  
परस्मैपदं अन्यत्र संस्काराद्यभिधायिनि ॥ ३,१२.२० ॥  
संविधातुश्च सांनिध्याद्दासे धर्मोऽनुसज्यते ।  
प्लक्षशब्दस्य सांनिध्यान्न्यग्रोधे प्लक्षता यथा ॥ ३,१२.२१ ॥  
पुरोडाशाभिधानं च धानादिषु यथा स्थितम् ।  
छत्त्रिणा चाभिसंबन्धाच्छत्त्रिशब्दाभिधेयता ॥ ३,१२.२२ ॥  
अर्थात्प्रतीतं अन्योन्यं पारार्थ्यं अविवक्षितम् ।  
इत्ययं शेषविषयः कैश्चिदत्रानुवर्ण्यते ॥ ३,१२.२३ ॥  
अथ प्रतिविधाता यो हलैः कृषति पञ्चभिः ।  
भाष्ये नोदाहृतं कस्मात्प्राप्तं तत्रात्मनेपदम् ॥ ३,१२.२४ ॥  
प्रतीतत्वात्तदर्थस्य शेषत्वं यदि कल्प्यते ।  
न स्यात्प्राप्तविभाषासौ स्वरितेतां निवर्तिका ॥ ३,१२.२५ ॥  
शुद्धे तु संविधानार्थे कैश्चिदत्रेष्यते कृषिः ।  
तद्धर्मा यजिरित्येवं न स्यात्तत्रात्मनेपदम् ॥ ३,१२.२६ ॥  
अत्र तूपपदेनायं अर्थभेदः प्रतीयते ।  
प्राप्ते विभाषा क्रियते तस्मान्नात्रात्मनेपदम् ॥ ३,१२.२७ ॥  


३,१३ः लिङ्गसमुद्देश

स्तनकेशादिसंबन्धो विशिष्टा वा स्तनादयः ।  
तदुपव्यञ्जना जातिर्गुणावस्था गुणास्तथा ॥ ३,१३.१ ॥  
शब्दोपजनितोऽर्थात्मा शब्दसंस्कार इत्यपि ।  
लिङ्गानां लिङ्गतत्त्वज्ञैर्विकल्पाः सप्त दर्शिताः ॥ ३,१३.२ ॥  
उपादानविकल्पाश्च लिङ्गानां सप्त वर्णिताः ।  
विकल्पसंनियोगाभ्यां ये शब्देषु व्यवस्थिताः ॥ ३,१३.३ ॥  
तिस्रो जातय एवैताः केसां चित्समवस्थिताः ।  
अविरुद्धा, विरुद्धाभिर्गोमहिष्यादिजातिभिः ॥ ३,१३.४ ॥  
हस्तिन्यां वडवायां च स्त्रीति बुद्धेः समन्वयः ।  
अतस्तां जातिं इच्छन्ति द्रव्यादिसमवायिनीम् ॥ ३,१३.५ ॥  
परतन्त्रस्य यल्लिङ्गं अपोद्धारे विवक्षिते ।  
तत्रासौ शब्दसंस्कारः शब्दैरेव व्यपाश्रितः ॥ ३,१३.६ ॥  
बुद्ध्या कल्पितरूपेषु लिङ्गेष्वपि च संभवः ।  
स्त्रीत्वादीनां व्यवस्था हि सा लिङ्गैर्व्यपदिश्यते ॥ ३,१३.७ ॥  
यथा सलिलनिर्भासा मृगतृष्णासु जायते ।  
जलोपलब्ध्यनुगुणाद्बीजाद्बुद्धिर्जलेऽसति ॥ ३,१३.८ ॥  
तथैवाव्यपदेश्येभ्यो हेतुभ्यस्तारकादिषु ।  
मुख्येभ्य इव लिङ्गेभ्यो भेदा लोके व्यवस्थिताः ॥ ३,१३.९ ॥  
व्यक्तेषु व्यक्तरूपाणां स्तनादीनां तु दर्शनात् ।  
अव्यक्तव्यञ्जनाव्यक्तेर्जातिर्न परिकल्प्यते ॥ ३,१३.१० ॥  
अस्तित्वं च प्रतिज्ञाय सदादर्शनं इच्छतः ।  
अत्यन्तादर्शने न स्यादसत्त्वं प्रति निश्चयः ॥ ३,१३.११ ॥  
न चालं अनुमानाय शब्दोऽदर्शनपूर्वकः ।  
सिद्धे हि दर्शने किं स्यादनुमानप्रयोजनम् ॥ ३,१३.१२ ॥  
आविर्भावस्तिरोभावः स्थितिश्चेत्यनपायिनः ।  
धर्मा मूर्तिषु सर्वासु लिङ्गत्वेनानुदर्शिताः ॥ ३,१३.१३ ॥  
सर्वमूर्त्यात्मभूतानां शब्दादिनां गुणे गुणे ।  
त्रयः सत्त्वादिधर्मास्ते सर्वत्र समवस्थिताः ॥ ३,१३.१४ ॥  
रूपस्य चात्ममात्रानां शुक्लादिनां प्रतिक्षणम् ।  
का चित्प्रलीयते का चित्कथं चिदभिवर्धते ॥ ३,१३.१५ ॥  
क्वथितोदकवच्चैषां अनवस्थितवृत्तिता ।  
अजस्रं सर्वभावानां भाष्य एवोपवर्णिता ॥ ३,१३.१६ ॥  
प्रवृत्तेरेकरूपत्वं साम्यं वा स्थितिरुच्यते ।  
अविर्भावतिरोभाव- प्रवृत्त्या वावतिष्ठते ॥ ३,१३.१७ ॥  
गुणा इत्येव बुद्धेर्वा निमित्तत्वं स्थितिर्मता ।  
स्थितेश्च सर्वलिङ्गानां सर्वनामत्वं उच्यते ॥ ३,१३.१८ ॥  
स्थितेषु सर्वलिङ्गेषु विवक्षानियमाश्रयः ।  
कस्य चिच्छब्दसंस्कारे व्यापारः क्व चिदिष्यते ॥ ३,१३.१९ ॥  
संनिधाने निमित्तानां किं चिदेव प्रवर्तकम् ।  
यथा तक्षादिशब्दानां लिन्गेषु नियमस्तथा ॥ ३,१३.२० ॥  
भावतत्त्वदृशः शिष्टाः शब्दार्थेषु व्यवस्थिताः ।  
यद्यद्धर्मेऽङ्गतां एति लिङ्गं तत्तत्प्रचक्षते ॥ ३,१३.२१ ॥  
स्वरभेदाद्यथा शब्दाः साधवो विषयान्तरे ।  
लिङ्गभेदात्तथा सिद्धात्साधुत्वं अनुगम्यते ॥ ३,१३.२२ ॥  
प्रयोगो विप्रयोगश्च लोके यत्रोपलभ्यते ।  
शास्त्रं आरभ्यते तत्र न प्रयोगाविपर्यये ॥ ३,१३.२३ ॥  
उपाधिभेदादर्थेषु गुणधर्मस्य कस्य चित् ।  
निमित्तभावः साधुत्वे विवक्षा च व्यवस्थिता ॥ ३,१३.२४ ॥  
हिमारण्ये महत्त्वेन युक्ते स्त्रीत्वं अवस्थितम् ।  
ह्रस्वोपाधिविशिष्टायाः कुट्याः प्रसवयोगिता ॥ ३,१३.२५ ॥  
शब्दान्तरानां भिन्नेऽर्थ उपायाः प्रतिपत्तये ।  
एकतां इव निश्चित्य लघ्वर्थं उपदर्शिताः ॥ ३,१३.२६ ॥  
उत्पत्तिः प्रसवोऽन्येषां नाशः संस्त्यानं इत्यपि ।  
आत्मरूपं तु भावानां स्थितिरित्यपदिश्यते ॥ ३,१३.२७ ॥  
दृष्टं निमित्तं केसां चिज्जात्यादिवदवस्थितम् ।  
दृष्टवच्छब्दसंस्कार- मात्रं तु परिकल्पितम् ॥ ३,१३.२८ ॥  
यथा प्रसिद्धेऽप्येकत्वे नानात्वाभिनिवेशिनः ।  
नानात्वं जनयन्तीव शब्दा लिङ्गेऽपि स क्रमः ॥ ३,१३.२९ ॥  
इदं वेयं अयं वेति शब्दसंस्कारमात्रकम् ।  
निमित्तदर्शनादर्थे कैश्चित्सर्वत्र वर्ण्यते ॥ ३,१३.३० ॥  
नावश्यं विषयत्वेन निमित्तं व्यवतिष्ठते ।  
इन्द्रियादि यथादृष्टं भेदहेतुस्तदिष्यते ॥ ३,१३.३१ ॥  


३,१४ः वृत्तिसमुद्देश

कुत्साप्रशंसातिशयैः समाप्तार्थं तु युज्यते ।  
पदं स्वार्थादयः सर्वे यस्मात्कुत्सादिहेतवः ॥ ३,१४.१ ॥  
देवदत्तादिकुत्सायां वर्तते कुत्सितश्रुतिः ।  
कुत्सितस्था तु या कुत्सा तदर्थः को विधीयते ॥ ३,१४.२ ॥  
प्रकृष्ट इति शुक्लादि- प्रकर्षस्याभिधायकः ।  
प्रकृष्टस्य प्रकर्षे तु तरबादिर्विधीयते ॥ ३,१४.३ ॥  
कुत्सितत्वेन कुत्स्यो वा न सम्यग्वापि कुत्सितः ।  
स्वशब्दाभिहिते केन विशिष्टोऽर्थः प्रतीयते ॥ ३,१४.४ ॥  
न च सांप्रतिकी कुत्सा भेदाभावात्प्रतीयते ।  
पूज्यते कुत्सितत्वेन प्रशस्तत्वेन कुत्स्यते ॥ ३,१४.५ ॥  
विशेषणविशेष्यत्वं पदयोरुपजायते ।  
न प्रातिपदिकार्थश्च तत्रैव व्यतिरिच्यते ॥ ३,१४.६ ॥  
विशेष्यं स्यादनिर्ज्ञातं निर्ज्ञातोऽर्थो विशेषणम् ।  
परार्थत्वेन शेषत्वं सर्वेषां उपकारिणाम् ॥ ३,१४.७ ॥  
विभक्तिभेदो नियमाद्गुणगुण्यभिधायिनोः ।  
सामानाधिकरण्यस्य प्रसिद्धिर्द्रव्यशब्दयोः ॥ ३,१४.८ ॥  
द्रव्येऽनिर्ज्ञातजातीये कृष्णशब्दः प्रयुज्यते ।  
अनिर्ज्ञातगुणे चैवं तिलशब्दः प्रवर्तते ॥ ३,१४.९ ॥  
सामान्यानां असंबन्धात्तौ विशेषे व्यवस्थितौ ।  
रूपाभेदाद्विशेषं तं अभिव्यङ्क्तुं न शक्नुतः ॥ ३,१४.१० ॥  
तावेव संनिपतितौ भेदेन प्रतिपादने ।  
अवच्छेदं इवाधाय संशयं व्यपकर्षतः ॥ ३,१४.११ ॥  
द्रव्यात्मा गुणसंसर्ग- भेदादाश्रीयते पृथक् ।  
जातिसंबन्धभेदाच्च द्वितीय इव गृह्यते ॥ ३,१४.१२ ॥  
निमित्तैरभिसंबन्धाद्या निमित्तसरूपता ।  
तयैकस्यापि नानात्वं रूपभेदात्प्रकल्पते ॥ ३,१४.१३ ॥  
द्रव्यावस्था तृतीया तु यस्यां संसृज्यते द्वयम् ।  
तयोरवस्थयोर्भेदादाश्रयत्वे नियुज्यते ॥ ३,१४.१४ ॥  
बुद्ध्यैकं भिद्यते भिन्नं एकत्वं चोपगच्छति ।  
बुद्ध्यावस्था विभज्यन्ते सा ह्यर्थस्य विधायिका ॥ ३,१४.१५ ॥  
व्यपदेशिवदेकस्मिन्बुद्ध्या नानात्वकल्पना ।  
तया कल्पितभेदः सन्नर्थात्मा व्यपदिश्यते ॥ ३,१४.१६ ॥  
क्रियाभेदेन दृष्टानां अश्मादीनां पुनः पुनः ।  
किं चिद्दर्शनं अन्येन दर्शनेनापदिश्यते ॥ ३,१४.१७ ॥  
प्रयोगभेदाद्धातूनां प्रकल्प्य बहुरूपताम् ।  
भेदाभेदावुपादाय क्व चिदेकाच्त्वं उच्यते ॥ ३,१४.१८ ॥  
अन्वयव्यतिरेकाभ्यां अर्थवान्परिकल्पितः ।  
एको धात्वर्थविगमाद्वर्णत्वेनोपचर्यते ॥ ३,१४.१९ ॥  
द्रव्यात्मानस्त्रयस्तस्माद्बुद्धौ नाना व्यवस्थिताः ।  
आश्रयाश्रयिधर्मेणेत्ययं पूर्वेभ्य आगमः ॥ ३,१४.२० ॥  
सामानाधिकरण्यं च शब्दयोः कैश्चिदिष्यते ।  
विशेषणविशेष्यत्वं संज्ञासंज्ञित्वं एव च ॥ ३,१४.२१ ॥  
केषां चिज्जातिगुणयोरेकार्थसमवेतयोः ।  
वृत्तिः कृष्णतिलेष्विष्टा शब्दे द्रव्याभिधायिनि ॥ ३,१४.२२ ॥  
संस्तु रूपरसादिनां आश्रयो नाभिधीयते ।  
द्रव्याभिधानेन विना ततस्ते द्वन्द्वभाविनः ॥ ३,१४.२३ ॥  
द्रव्याभिधायी कृष्णादिराकाङ्क्षावान्प्रवर्तते ।  
निमित्तानुविधायित्वात्तत्तिलादौ न विद्यते ॥ ३,१४.२४ ॥  
एवं जातिमति द्रव्ये प्रत्यासन्ने क्रियां प्रति ।  
गुणधर्म गुणाविष्टं द्रव्यं भेदाय कल्पते ॥ ३,१४.२५ ॥  
गुणमात्राभिधायित्वं के चिदिच्छन्ति वृत्तिषु ।  
अजाश्वादिषु संबन्धाद्रूढीनां इव रूढिभिः ॥ ३,१४.२६ ॥  
तिले पूर्वं उपात्ते वा तत्रैव मतुबिष्यते ।  
स च धर्मः समासेषु गुणस्तस्माद्विशेषणम् ॥ ३,१४.२७ ॥  
\[पट्वीमृद्व्योः समासे तु यद्यप्येकार्थवृत्तिता ।  
भिन्नं अत्राधिकरणं प्राग्वृत्तेस्तच्च गृह्यते ॥ ३,१४.२८ \* ॥  
अनुस्यूतेव भेदाभ्यां एका प्रख्योपजायते ।  
यदा सहविवक्षां तां आहुर्द्वन्द्वैकशेषयोः ॥ ३,१४.२९ ॥  
इतरेतरयोगस्तु भिन्नसङ्घाभिधायिनाम् ।  
प्रत्येकं च समूहोऽसौ समूहिषु समाप्यते ॥ ३,१४.३० ॥  
व्यापारसमुदायस्य यथाधिश्रयणादिषु ।  
प्रत्येकं जातिवद्वृत्तिस्तथा द्वन्द्वपदेष्वपि ॥ ३,१४.३१ ॥  
शौण्डार्धर्चपुरोडाश- च्छत्त्रिणोऽत्र निदर्शनम् ।  
ते विष्णुमित्रा इति च भिन्नेषु सहचारिषु ॥ ३,१४.३२ ॥  
अर्थान्तराभिधायित्वं तथार्थान्तरवर्तिनाम् ।  
याभ्यां चैकं अनेकार्थं ताभ्यां एवापरं पदम् ॥ ३,१४.३३ ॥  
समुदायान्तरत्वाच्च तादृशोऽर्थो न लौकिकः ।  
अन्वयव्यतिरेकाभ्यां शास्त्रार्थोऽपि न दृश्यते ॥ ३,१४.३४ ॥  
दुःखा दुरुपपादा च तस्माद्भाष्येऽप्युदाहृता ।  
युगपद्वाचिता सा तु व्यवहारार्थं आश्रिता ॥ ३,१४.३५ ॥  
समुदायं उपक्रम्य पदं तस्यां प्रयुज्यते ।  
विभागेन समाख्याने ततस्तद्द्व्यर्थं उच्यते ॥ ३,१४.३६ ॥  
वाक्येऽपि नियता धर्माः के चिद्वृत्तौ द्वयोस्तथा ।  
ते त्वभेदेन सामर्थ्य- मात्र एवोपवर्णिताः ॥ ३,१४.३७ ॥  
वृत्तौ विशेषवृत्तित्वाद्भेदे सामान्यवाचिता ।  
उपमानसमासादौ श्यामादीनां उदाहृता ॥ ३,१४.३८ ॥  
वृत्तिरन्यपदार्थे या तस्या वाक्येष्वसंभवः ।  
चार्थे द्वन्द्वपदानां च भेदे वृत्तिर्न विद्यते ॥ ३,१४.३९ ॥  
भेदे सति निरादीनां क्रान्ताद्यर्थेष्वसंभवः ।  
प्राग्वृत्तेर्जातिवाचित्वं न च गौरखरादिषु ॥ ३,१४.४० ॥  
क्रीडाया, जीविकायाश्च वाक्येनावचनात्तथा ।  
न नित्यग्रहणं युक्तं कौटिल्ये यङ्विधौ यथा ॥ ३,१४.४१ ॥  
निर्धारणादिविषये व्यपेक्षैव यतः स्थिता ।  
समासप्रतिषेधानां ततो नास्ति प्रयोजनम् ॥ ३,१४.४२ ॥  
विधिभिः प्रतिषेधैश्च भेदाभेदनिदर्शनम् ।  
कृतं द्वन्द्वैकवद्भावे सङ्घवृत्त्युपदेशवत् ॥ ३,१४.४३ ॥  
सामर्थ्यं अविशेषोक्तं अपि लोकव्यवस्थया ।  
वृत्त्यवृत्त्योः प्रयोगज्ञैर्विभक्तं प्रतिपत्तृभिः ॥ ३,१४.४४ ॥  
अर्थस्य विनिवृत्तत्वाल्लुगादि न विरुध्यते ।  
एकार्थीभाव एवातः समासाख्या विधीयते ॥ ३,१४.४५ ॥  
व्यवस्थितविभाषा च सामान्ये कैश्चिदिष्यते ।  
तथा वाक्यं व्यपेक्षायां समासोऽन्यत्र शिष्यते ॥ ३,१४.४६ ॥  
तुल्यश्रुतित्वात्तत्त्वेऽपि राजादीनां उपाश्रिते ।  
वृत्तौ विशेषणाकाङ्क्षा- गमकत्वान्निवर्तते ॥ ३,१४.४७ ॥  
संबन्धिशब्दः सापेक्षो नित्यं सर्वः प्रयुज्यते ।  
स्वार्थवत्सा व्यपेक्षास्य वृत्तावपि न हीयते ॥ ३,१४.४८ ॥  
समुदायेन संबन्धो येसां गुरुकुलादिना ।  
संस्पृश्यावयवांस्तेऽपि युज्यन्ते तद्वता सह ॥ ३,१४.४९ ॥  
अबुधान्प्रत्युपायाश्च विचित्राः प्रतिपत्तये ।  
शब्दान्तरत्वादत्यन्त- भेदो वाक्यसमासयोः ॥ ३,१४.५० ॥  
असमासे समासे च गोरथादिष्वदर्शनात् ।  
युक्तादिनां न शास्त्रेण निवृत्त्यनुगमः कृतः ॥ ३,१४.५१ ॥  
शब्दान्तरत्वाद्युक्तादिः क्व चिद्वाक्ये प्रयुज्यते ।  
प्रपर्णप्रपलाशादौ गतशब्दश्च वृत्तिषु ॥ ३,१४.५२ ॥  
विशेषणविशेस्यत्वं कैश्चिदेकस्तथाश्रयः ।  
उपाये तत्त्वदर्शित्वादिष्यते वृत्तिवाक्ययोः ॥ ३,१४.५३ ॥  
पदं यथैव वृक्षादि विशिष्टेऽर्थे व्यवस्थितम् ।  
नीलोत्पलाद्यपि तथा भागाभ्यां वर्तते विना ॥ ३,१४.५४ ॥  
श्रोत्रियक्षेत्रियादिनां न च वासिष्ठगार्ग्यवत् ।  
भेदेन प्रत्ययो लोके तुल्यरूपासमन्वयात् ॥ ३,१४.५५ ॥  
सप्तपर्णादिवद्भेदो न वृत्तौ विद्यते क्व चित् ।  
रूढ्यरूढिविभागोऽपि क्रियते प्रतिपत्तये ॥ ३,१४.५६ ॥  
या सामान्याश्रया संज्ञा विशेषविषया च या ।  
बहुलग्रहणान्नास्ति प्रवृत्तिरुभयोस्तयोः ॥ ३,१४.५७ ॥  
सुसूक्ष्मजटकेशादौ समासोऽवयवे यदि ।  
स्यात्स्यात्तत्रान्तरङ्गत्वाद्बाधकोऽवयवस्वरः ॥ ३,१४.५८ ॥  
समुदायस्य वृत्तौ च नैकदेशो विभाष्यते ।  
भेद एव विभाषाया नियतो विषयो यतः ॥ ३,१४.५९ ॥  
यतश्चाविषयः सोऽस्यास्तस्मान्नास्त्यकृतार्थता ।  
अभेदप्रक्रमेऽत्यन्तं भेदानां अपसारणात् ॥ ३,१४.६० ॥  
महाकष्टश्रितेत्येवं न स्याद्भेदः पदत्रये ।  
वृत्ताववयवस्यात्त्वं यस्मान्न प्रतिषिध्यते ॥ ३,१४.६१ ॥  
महारण्यं अतीते तु त्रिपदाद्भिद्यते स्वरः ।  
यस्मात्तत्रान्तरङ्गत्वाद्बाधकोऽवयवस्वरः ॥ ३,१४.६२ ॥  
सतिशिष्टबलियस्त्वात्थाथादिस्वर एव तु ।  
द्विपदे तेन यगपत्त्रितयं न समस्यते ॥ ३,१४.६३ ॥  
येषां अपूज्यमानत्वं परार्थानुगमात्मके ।  
विशेषणविशेष्यत्वं अपि तेषां न कल्पते ॥ ३,१४.६४ ॥  
विशेषः श्रूयमाणोऽपि प्रधानेषु गुणेषु वा ।  
शब्दान्तरत्वाद्वाक्ये तु वृत्तौ नित्यं न विद्यते ॥ ३,१४.६५ ॥  
विशेषकर्मसंबन्धे निर्भुक्तेऽपि कृतादिभिः ।  
विशेषनिरपेक्षोऽन्यः कृतशब्दः प्रवर्तते ॥ ३,१४.६६ ॥  
अकर्मकत्वे सत्येवं क्तान्तं भावाभिधायि तत् ।  
ततः क्रियावता कर्त्रा योगो भवति कर्मणाम् ॥ ३,१४.६७ ॥  
अविग्रहा गतादिस्था यथा ग्रामादिकर्मभिः ।  
संबध्यते क्रिया तद्वत्कृतपूर्व्यादिषु स्थिता ॥ ३,१४.६८ ॥  
मुण्डिसूत्र्वादयोऽसद्भिर्भागैरनुगता इव ।  
विभक्ताः कल्पितात्मानो धातवः कुट्टिचर्चिवत् ॥ ३,१४.६९ ॥  
पुत्रीयतौ न पुत्रोऽस्ति विशेषेच्छा तु तादृशी ।  
विनैव पुत्रानुगमाद्या पुत्रे व्यवतिष्ठते ॥ ३,१४.७० ॥  
प्राणैर्विना यथा धारिर्जीवतौ प्राणकर्मकः ।  
न चात्र धारिर्न प्राणा जीवतिस्तु क्रियान्तरम् ॥ ३,१४.७१ ॥  
तथा विनेषिपुत्राभ्यां पुत्रीयायां क्रियान्तरम् ।  
अन्वाख्यानाय भेदास्तु सदृशाः प्रतिपादकाः ॥ ३,१४.७२ ॥  
आक्षेपाच्च प्रयोगे.न विषयान्तरवर्तिना ।  
सदपीच्छाक्यचः कर्म वाक्य एव प्रयुज्यते ॥ ३,१४.७३ ॥  
प्रसिद्धेन हृतः शब्दो भावगर्हाभिधायिना ।  
अभ्यासे तुल्यरूपत्वान्न यङन्तः प्रयुज्यते ॥ ३,१४.७४ ॥  
शब्दा यथा विभज्यन्ते भागैरिव विकल्पितैः ।  
अन्वाख्येयास्तथा शास्त्रं अतिदूरे व्यवस्थितम् ॥ ३,१४.७५ ॥  
अर्थस्यानुगमं कं चिद्दृष्ट्वैव परिकल्पितम् ।  
पदं वाक्ये पदे धातुर्धातौ भागश्च मुण्डिवत् ॥ ३,१४.७६ ॥  
अविप्रयोगः साधुत्वे व्युत्पत्तिरनवस्थिता ।  
उपायान्प्रतिपत्तीनां नाभिमन्येत सत्यतः ॥ ३,१४.७७ ॥  
यथैव डित्थे दवतिः पाचके पचतिस्तथा ।  
डयतिश्च पचिश्चैव द्वावप्येतावलौकिकौ ॥ ३,१४.७८ ॥  
प्रकृतिप्रत्ययावूह्यौ पदात्ताभ्यां पदं तथा ।  
अनुबन्धस्वरादिभ्यः शिष्टैः शास्त्रं न तान्प्रति ॥ ३,१४.७९ ॥  
शास्त्रदृष्टिस्तु शास्त्रस्य प्राप्तिमात्रेऽप्यनिश्चिते ।  
युज्यते प्रत्यवायेन शास्त्रं चक्षुरपश्यताम् ॥ ३,१४.८० ॥  
अर्थान्तराभिधानाच्च पौर्वापर्यं न भिद्यते ।  
राजदन्ताहिताग्न्यादि- राजाश्वादिषु सर्वथा ॥ ३,१४.८१ ॥  
विनैव प्रत्ययैर्वृत्तौ ये भिन्नार्थाभिधायिनः ।  
गर्गादयो लुका तेषां साधुत्वं अनुगम्यते ॥ ३,१४.८२ ॥  
\[सोऽयं इत्यभिसंबन्धात्प्रत्ययेन विना यदि ।  
भृग्वादयः प्रयुज्येरन्नापत्ये नियमो भवेत् ॥ ३,१४.८३ \* ॥  
सोऽयं इत्यभिसंबन्धे लिङ्गोपव्यञ्जनादृते ।  
प्रष्ठादिषु न जायैव नियमेन प्रतीयते ॥ ३,१४.८४ ॥  
मानमेयाभिसंबन्ध- विशेषेऽङ्गीकृते तथा ।  
प्रस्थादीनां असाधुत्वं तद्धितेन विना भवेत् ॥ ३,१४.८५ ॥  
तद्धितो योगभेदेन वाक्यं वा स्याद्विभाषितम् ।  
परिमाणाधिके तत्र प्रथमा शिष्यते पुनः ॥ ३,१४.८६ ॥  
व्यतिरिक्तस्य साधुत्वे तदेव च निदर्शनम् ।  
युज्यतेऽङ्गीकृताधिक्यं तत्सर्वाभिर्विभक्तिभिः ॥ ३,१४.८७ ॥  
शुक्लादिषु मतुब्लोपो व्यतिरेकस्य दर्शनात् ।  
असाधुत्वनिवृत्त्यर्थं साधवस्ते बिदादिवत् ॥ ३,१४.८८ ॥  
विशेषणाद्विशेष्येऽर्थे तद्भावाभ्युच्चये सति ।  
पुनश्च प्रतिसंहारे वृत्तिं एके प्रचक्षते ॥ ३,१४.८९ ॥  
निमित्ते प्रत्ययः पूर्वो नानुप्राप्तो निमित्तिना ।  
निमित्तवति बुद्धेश्च न निमित्तसरूपता ॥ ३,१४.९० ॥  
संस्कारसहिताज्ज्ञानान्नोपश्लेसः स्मृतेरपि ।  
व्यापारे तन्निमित्तानां न ग्राह्यं स्यात्तथा स्थितम् ॥ ३,१४.९१ ॥  
अन्तःकरणवृत्तौ च व्यर्था बाह्यार्थकल्पना ।  
तस्मादनुपकारे वा ग्राह्यं वा न तथा स्थितम् ॥ ३,१४.९२ ॥  
अनुस्यूतेव संसृष्टैरर्थे बुद्धिः प्रवर्तते ।  
व्याख्यातारो विभज्यार्थांस्तान्भेदेन प्रचक्षते ॥ ३,१४.९३ ॥  
तदात्मन्यविभक्ते च बुद्ध्यन्तरं उपाश्रिताः ।  
विभागं इव मन्यन्ते विशेषणविशेष्ययोः ॥ ३,१४.९४ ॥  
अबुधान्प्रति वृत्तिं च वर्तयन्तः प्रकल्पिताम् ।  
आहुः परार्थवचने त्यागाभ्युच्चयधर्मताम् ॥ ३,१४.९५ ॥  
अन्वयाद्गम्यते सोऽर्थो विरोधी वा निवर्तते ।  
द्व्यर्थं अर्थान्तरे वापि तत्राहुरुपसर्जनम् ॥ ३,१४.९६ ॥  
उपायमात्रं नानात्वं समूहस्त्वेक एव सः ।  
विकल्पाभ्युच्चयाभ्यां वा भेदसंसर्गकल्पना ॥ ३,१४.९७ ॥  
वृत्तिं वर्तयतां एवं अबुधप्रतिपत्तये ।  
भिन्नाः संबोधनोपायाः पुरुषेष्वनवस्थिताः ॥ ३,१४.९८ ॥  
वाचिका द्योतिका वापि संख्यानां वा विभक्तयः ।  
तद्रूपेऽवयवे वृत्तौ संख्याभेदो निवर्तते ॥ ३,१४.९९ ॥  
अभेदैकत्वसंख्या वा तत्रान्यैवोपजायते ।  
संसर्गरुपं सैंख्यानां अविभक्तं तदुच्यते ॥ ३,१४.१०० ॥  
यथौषधिरसाः सर्वे मधुन्याहितशक्तयः ।  
अविभागेन वर्तन्ते तां संख्यां तादृशीं विदुः ॥ ३,१४.१०१ ॥  
भेदानां वा परित्यागात्संख्यात्मा स तथाविधः ।  
व्यापाराज्जातिभागस्य भेदापोहेन वर्तते ॥ ३,१४.१०२ ॥  
अगृहीतविशेषेण यथा रूपेण रूपवान् ।  
प्रख्यायते न शुक्लादि- भेदरूपस्तु गृह्यते ॥ ३,१४.१०३ ॥  
भेदरूपसमावेशे तथा सत्यविवक्षिते ।  
भागः प्रकाशितः कश्चिच्छास्त्रेऽङ्गत्वेन गृह्यते ॥ ३,१४.१०४ ॥  
संकःयासामान्यरूपेण तदा सोऽम्शः प्रतीयते ।  
अर्थस्यानेकशक्तित्वे शब्दैर्नियतशक्तिभिः ॥ ३,१४.१०५ ॥  
अव्ययानां च यो धर्मो यश्च भेदवतां क्रमः ।  
अभिन्नव्यपदेशार्हं अन्तरालं तदेतयोः ॥ ३,१४.१०६ ॥  
अलुकश्चैकवद्भावस्तस्मिन्सति न शिष्यते ।  
स च गोषुचरादीनां धर्मोऽस्ति वचनान्तरे ॥ ३,१४.१०७ ॥  
जातौ द्विवचनाभावात्तद्वृत्तिषु न विद्यते ।  
प्रत्याख्याने तु योगस्य द्रव्ये गोषुचरादयः ॥ ३,१४.१०८ ॥  
आश्रयाद्भेदवत्तायाः सर्वभेदसमन्वयः ।  
द्रव्याभिधानपक्षोऽपि जात्याख्यायां न विद्यते ॥ ३,१४.१०९ ॥  
सर्वद्रव्यगतिश्चैवं एकशेषश्च नोच्यते ।  
प्रत्याख्यातेऽन्यथा सूत्रे भिन्नद्रव्यगतिर्भवेत् ॥ ३,१४.११० ॥  
वृत्तौ यो युक्तवद्भावो वरणादिषु शिष्यते ।  
अभेदैकत्वसंख्यायां गोदौ तत्र न सिध्यति ॥ ३,१४.१११ ॥  
प्राग्वृत्तेर्युक्तवद्भावे षष्ठी भेदाश्रया भवेत् ।  
वृत्तौ संख्याविशेषाणां त्यागाद्भेदो निवर्तते ॥ ३,१४.११२ ॥  
विद्यमानासु संख्यासु के चित्संख्यान्तरं विदुः ।  
अभेदाख्यं उपग्राहि वृत्तौ तच्चोपजायते ॥ ३,१४.११३ ॥  
व्यापारं याति भेदाख्यैस्तत्स्वैरवयवैः क्व चित् ।  
आत्मा भेदानपेक्षोऽस्य क्व चिदेति निमित्तताम् ॥ ३,१४.११४ ॥  
दास्याः पतिरिति व्यक्तो गोदाविति च दृश्यते ।  
व्यापारभेदः संख्यायास्तस्मादेव व्यवस्थितः ॥ ३,१४.११५ ॥  
द्व्यादिनां च द्विपुत्रादौ बाह्यो भेदो निवर्तते ।  
विभक्तिवाच्यः स्वार्थत्वान्निमित्तं त्ववतिष्ठते ॥ ३,१४.११६ ॥  
द्वित्वोपसर्जने सङ्घे द्विशब्दस्तत्र वर्तते ।  
सोऽयं इत्यभिसंबन्धादुभशब्दे न तत्तथा ॥ ३,१४.११७ ॥  
उभयस्तत्र तुल्यार्थो वृत्तौ नित्यं प्रयुज्यते ।  
सूत्रेऽपि नित्यग्रहणं तदर्थं अभिधीयते ॥ ३,१४.११८ ॥  
आपि के चापरार्थत्वान्नाभेद उपजायते ।  
उभे इति ततः स्वार्थे भेदे वृत्तिः प्रयुज्यते ॥ ३,१४.११९ ॥  
स्त्रीत्वाभिधानपक्षेऽपि गुणभावविपर्ययः ।  
स्वभावादपरार्थत्वात्तत्र भेदो न हीयते ॥ ३,१४.१२० ॥  
तस्माद्द्विवचनाट्टापश्चोभयोऽन्यत्र दृश्यते ।  
प्रत्ययं तयपं हित्वा नास्त्युत्तरपदे पुनः ॥ ३,१४.१२१ ॥  
प्राप्तिः प्रगृह्यसंज्ञाया न स्यात्प्रत्ययलक्षणात् ।  
कुमार्यगारे न ह्यस्ति समासो वचनान्तरे ॥ ३,१४.१२२ ॥  
एकद्वयोर्यञादिनां विभाषा लुङ्न कल्पते ।  
यौष्माकस्तावकश्चेति भेदाभावान्न सिध्यति ॥ ३,१४.१२३ ॥  
दृष्टो गार्ग्यतरे भेदस्तथा गर्गतरा इति ।  
युष्मत्पिता त्वत्पितेति तथादेशौ व्यवस्थितौ ॥ ३,१४.१२४ ॥  
उपाधिभूता या संख्या प्रकृतौ समवस्थिता ।  
आदेशैः सम्ज्नया वापि विभक्त्या व्यज्यते विना ॥ ३,१४.१२५ ॥  
शौर्पिके मासजाते च परिमाणं स्वभावतः ।  
उपाधिभूतां आश्रित्य संख्यां भेदेन वर्तते ॥ ३,१४.१.२६ ॥  
वयस्विनि परिच्छेदः क्रीते चापि न गम्यते ।  
इष्टोऽभेदादृते तत्र पतिमाणं अनर्थकम् ॥ ३,१४.१२७ ॥  
भिन्नस्याभेदवचनात्प्रस्थादिभ्यः शसो विधिः ।  
तद्धर्मत्वादभेदात्तु घटादिभ्यो न दृश्यते ॥ ३,१४.१२८ ॥  
श्रूयते वचनं यत्र भावस्तत्र विशिष्यते ।  
निवर्तते यद्वचनं तस्य भावो न विद्यते ॥ ३,१४.१२९ ॥  
कार्यं सत्ताश्रयं शास्त्रादप्रवृत्तिरदर्शनम् ।  
वाक्ये दृष्टं यदत्यन्तं अभावस्तस्य वृत्तिषु ॥ ३,१४.१३० ॥  
सम्ज्ञाविषयभेदार्थं प्रसक्तादर्शनं स्मृतम् ।  
श्रूयमानं तु वचनं विशिष्टं उपलभ्यते ॥ ३,१४.१३१ ॥  
अभावो वा लुको यत्र रूपवान्वा विधीयते ।  
व्यभिचारान्निमित्तस्य तत्रासाधुः प्रसज्यते ॥ ३,१४.१३२ ॥  
भेदः संख्याविशेषो वा व्याख्यातो वृत्तिवाक्ययोः ।  
सर्वत्रैव विशेषस्तु नावश्यं तादृशो भवेत् ॥ ३,१४.१३३ ॥  
आतेश्च भेदहेतुत्वान्न लिङ्गेन विशेष्यते ।  
प्रधानं मृगदुग्धादौ गार्गीपुत्रे न स क्रमः ॥ ३,१४.१३४ ॥  
अभेदे लिङ्गसंख्याभ्यां योगाच्छुक्लं पटा इति ।  
प्रसक्ते शास्त्रं आरब्धं सिद्धये लिङ्गसंख्ययोः ॥ ३,१४.१३५ ॥  
परार्थं शेषभावं यो वृत्तिषु प्रतिपद्यते ।  
गुणो विशेषणत्वेन स सूत्रे व्यपदिश्यते ॥ ३,१४.१३६ ॥  
शब्दान्तरत्वाद्वाक्येषु विशेषा यद्यपि श्रुताः ।  
वृत्तेरभिन्नरूपत्वात्तेषु वृत्तिर्न विद्यते ॥ ३,१४.१३७ ॥  
रूपाच्च शब्दसंस्कारः सामान्यविषयो यतः ।  
तस्मात्तदाश्रयं लिङ्गं वचनं च प्रसज्यते ॥ ३,१४.१३८ ॥  
सलिङ्गं च ससंख्यं च ततो द्रव्याभिधायिना ।  
संबध्यते पदं तत्र तयोर्भिन्ना श्रुतिर्भवेत् ॥ ३,१४.१३९ ॥  
भाविनो बहिरङ्गस्य वचनादाश्रयस्य ये ।  
लिङ्गसंख्ये गुणानां ते सूत्रेण प्रतिपादिते ॥ ३,१४.१४० ॥  
विशेषवृत्तेरपि च रूपाभेदादलक्षितः ।  
यस्माद्विशेषस्तेनात्र भेदकार्यं न कल्पते ॥ ३,१४.१४१ ॥  
विशेष एव सामान्यं विशेसाद्भिद्यते यतः ।  
अभेदो हि विशेषाणां आश्रितो विनिवर्तकः ॥ ३,१४.१४२ ॥  
यद्यदाश्रीयते तत्तदन्यस्य विनिवर्तकम् ।  
भेदाभेदविभागस्तु सामान्ये न निरूप्यते ॥ ३,१४.१४३ ॥  
अपोद्धारश्च सामान्यं इति तस्योपकारिनः ।  
निमित्तावस्थं एवातस्तत्स्वधर्मेण गृह्यते ॥ ३,१४.१४४ ॥  
अनिर्धारितधर्मत्वाद्भेदा एव विकल्पिताः ।  
निमित्तैर्व्यपदिश्यन्ते सामान्याख्याविशेसिताः ॥ ३,१४.१४५ ॥  
यदा तु व्यपदिश्येते लिङ्गसंख्ये स्वभावतः ।  
प्रयोगेष्वेव साधुत्वं वाक्ये प्रक्रम्यते तदा ॥ ३,१४.१४६ ॥  
तत्र प्रयोगोऽनियतो गुणानां आश्रयैः सह ।  
सामान्यं यत्तदत्यन्तं तत्रैव समवस्थितम् ॥ ३,१४.१४७ ॥  
न गोत्वं शाबलेयस्य गौरिति व्यपदिश्यते ।  
शुक्लत्वं बाहुलेयस्य शुक्ल इत्यपदिश्यते ॥ ३,१४.१४८ ॥  
व्यतिरेके च सत्येवं मतुपः श्रवनं भवेत् ।  
लुगन्वाख्यायते तस्माद्रसादिभ्यश्च नास्ति सः ॥ ३,१४.१४९ ॥  
यत्सोऽयं इति संबन्धाद्रूपाभेदेन वर्तते ।  
शुक्लादिवत्ततो लोपस्तद्रसादौ न विद्यते ॥ ३,१४.१५० ॥  
आवेशो लिङ्गसंख्याभ्यां क्व चिन्मञ्चादिवत्स्थितह् ।  
सोऽयं इत्यभिसंबन्धे स प्रस्थादौ न विद्यते ॥ ३,१४.१५१ ॥  
लिङ्गं लिङ्गपरित्यागे सूत्रं प्रत्ययशासनम् ।  
सोऽयं इत्यभिसंबन्धात्पुंशब्दे स्त्र्यभिधायिनि ॥ ३,१४.१५२ ॥  
आश्रये लिङ्गसंख्याभ्यां आश्रितं व्यपदिश्यते ।  
विशेषणानां चाजातेरिति शास्त्रव्यवस्थया ॥ ३,१४.१५३ ॥  
निमित्तानुविधायित्वाद्ये धर्मा भेदहेतुषु ।  
त आश्रयेऽपि विद्यन्त इति बुद्धिर्निवर्त्यते ॥ ३,१४.१५४ ॥  
आख्यायते च शास्त्रेण लोकरूढा स्वभावतः ।  
निमित्ततुल्या गोदादौ प्रवृत्तिर्लिङ्गसंख्ययोः ॥ ३,१४.१५५ ॥  
हरितक्यादिषु व्यक्तिः संख्या खलतिकादिषु ।  
मनुष्यलुब्विशेषाणां अभिधेयाश्रयं द्वयम् ॥ ३,१४.१५६ ॥  
जातिप्रयोगे जात्या चेत्संबन्धं उपगच्छति ।  
विशेषणं ततो धर्माञ् जातेस्तत्प्रतिपद्यते ॥ ३,१४.१५७ ॥  
लुबन्ते संनिपतितं जातेरन्यद्विशेषणम् ।  
लुबन्तस्य प्रधानत्वात्तद्धर्मैर्व्यपदिश्यते ॥ ३,१४.१५८ ॥  
नञ्समासबहुव्रीहि- द्वन्द्वस्त्र्यतिशयेषु ये ।  
भेदा भाष्यानुसारेण वाच्यास्ते लिङ्गसंख्ययोः ॥ ३,१४.१५९ ॥  
यदि षष्ठीद्वितीयान्तान्निकृष्टात्तमबादयः ।  
न्यक्कारिणि स्युरुत्कृष्टे प्रकृतेः स्याद्विलिङ्गता ॥ ३,१४.१६० ॥  
काल्यां कालाद्द्वितीयान्तात्काले काल्यास्तरब्भवेत् ।  
न्यक्कारिणि तथा गार्ग्ये गर्गेभ्यः प्रत्ययो भवेत् ॥ ३,१४.१६१ ॥  
न्यक्कर्तृषु च गर्गेषु गार्ग्यात्स्यात्तच्च नेष्यते ।  
कुमार्याः स्वार्थिके ङीप्स्यात्प्रकृत्यर्थो हि नाधिकः ॥ ३,१४.१६२ ॥  
षष्ठ्यन्तादधिके तस्माद्गुणे स्वाश्रयवर्तिनि ।  
उत्कृष्टसमवेतायां क्रियायां वा विधीयते ॥ ३,१४.१६३ ॥  
उपात्तं च प्रकृत्यर्थो द्रव्यं एवाश्रयस्तयोः ।  
सोऽयं इत्यभिसंबन्धादभेदेन प्रतीयते ॥ ३,१४.१६४ ॥  
रूपाभेदाच्च तद्द्रव्यं आकाङ्क्षावत्प्रतीयते ।  
विशेषैर्भिन्नरूपैस्तदाश्रयैरिव युज्यते ॥ ३,१४.१६५ ॥  
भिन्नरूपेसु यल्लिङ्गं विशेषेसु व्यवस्थितम् ।  
संख्या च ताभ्यां द्रव्यात्मा सोऽभिन्नो व्यपदिश्यते ॥ ३,१४.१६६ ॥  
आश्रयः समवायि च निमित्तं लिङ्गसंख्ययोः ।  
कर्तृस्थभावकः शेतिरतो भाष्य उदाहृतः ॥ ३,१४.१६७ ॥  
निमित्तं आश्रयत्वेन गृह्येत यदि साधनम् ।  
कर्मापदिष्टयोः प्राप्तिस्तत्र स्याल्लिङ्गसंख्ययोः ॥ ३,१४.१६८ ॥  
शास्त्रे निमित्तभावेन समुदायादपोद्धृतः ।  
स्त्र्यर्थस्तस्येच्छया योगः प्रकृत्या प्रत्ययेन वा ॥ ३,१४.१६९ ॥  
स्त्रीशब्दो गुणशब्दत्वात्तुल्यधर्मा सितादिभिः ।  
गुणमात्रे प्रयुज्येत संस्त्यानवति वाश्रये ॥ ३,१४.१७० ॥  
स्त्र्यर्थः संस्त्यानवद्द्रव्यं प्रकृत्यर्थश्च यद्यसौ ।  
द्रव्योपलक्षणार्थत्वं संस्त्यानस्य तथा सति ॥ ३,१४.१७१ ॥  
संस्त्यानेन क्व चिद्द्रव्यं दृष्टं यद्युपलक्षितम् ।  
अनङ्गीकृतसंस्त्यानात्तद्वृत्तेः प्रत्ययो भवेत् ॥ ३,१४.१७२ ॥  
भूतादयः षडाख्याश्च संस्त्यानेनोपलक्षिते ।  
ब्राह्मण्यादौ यदा वृत्तास्तेभ्यः स्युः प्रत्ययास्तदा ॥ ३,१४.१७३ ॥  
तद्वन्तो हि प्रधानत्वात्प्रत्ययाणां प्रयोजकाः ।  
सामानाधिकरैण्येऽपि तस्माट्टाबादिसंभवः ॥ ३,१४.१७४ ॥  
गुणमात्राभिधायित्वं स्त्रीशब्दे वर्ण्यते यदा ।  
प्रकृत्यर्थश्च संस्त्यानं स्वार्थिकाः प्रत्ययास्तदा ॥ ३,१४.१७५ ॥  
संस्त्याने केवले वृत्तिः प्रकृतीनां न विद्यते ।  
तदाविष्टे ततो द्रव्ये गृह्यन्ते समवस्थिताः ॥ ३,१४.१७६ ॥  
उपकारि च संस्त्यानं येषु शब्देष्वपेक्षितम् ।  
तेभ्यष्टाबादयस्तच्च भूतादिष्वविवक्षितम् ॥ ३,१४.१७७ ॥  
संस्त्यानं प्रत्ययस्यार्थः शुद्धं आश्रीयते यदा ।  
तदा द्विवचनानेक- प्रत्ययत्वं न सिध्यति ॥ ३,१४.१७८ ॥  
जातिश्चेत्स्त्रीत्वं एवासौ भेदोऽन्यत्राविवक्षितः ।  
यस्माद्भिन्नैरपि द्रव्यैस्तदेकं सद्विशिष्यते ॥ ३,१४.१७९ ॥  
मात्राणां हि तिरोभावे परिमाणं न विद्यते ।  
कुमार्य इति तेन स्यात्कुमार्यां भेदसंभवात् ॥ ३,१४.१८० ॥  
जातिसंख्यासमाहारैर्यथैव सहचारिणि ।  
द्रव्ये क्रियाः प्रवर्तन्त एकात्मत्वे व्यपेक्षिते ॥ ३,१४.१८१ ॥  
मूर्तिभ्यो मूर्तिधर्माणां तथाभेदस्य दर्शनात् ।  
सामानाधिकरण्यं च क्रियायोगश्च कल्पते ॥ ३,१४.१८२ ॥  
सामानाधिकरण्ये तु मतुब्लोपादपेक्षिते ।  
लुक्तद्धितलुकीति स्याल्लुक्तत्राप्युपलक्षणम् ॥ ३,१४.१८३ ॥  
केसां चित्त्यक्तभेदेषु द्रव्येष्वेव विधीयते ।  
संस्त्यानवत्सु टाबादिरभेदेन समन्वयात् ॥ ३,१४.१८४ ॥  
सामान्यभूतो द्रव्यात्मा परिच्छिन्नपरिग्रहः ।  
क्रियाभिर्युज्यते भेदैर्भागशश्चावतिष्ठते ॥ ३,१४.१८५ ॥  
शुक्लादिष्वाश्रयद्रव्यं प्राधान्येनाभिधीयते ।  
स्त्रीत्वं तु प्रत्ययार्थत्वादभिधाविषयो यतः ॥ ३,१४.१८६ ॥  
सोऽयं इत्यभिसंबन्धादाश्रयं प्रतिपद्यते ।  
स्त्रीत्वं स्वभावसिद्धो वा गुणभावविपर्ययः ॥ ३,१४.१८७ ॥  
साकाङ्क्षत्वाद्गुणत्वेन सामान्यं वोपदिश्यते ।  
व्यक्तीनां आत्मधर्मोऽसावेकप्रख्यानिबन्धनः ॥ ३,१४.१८८ ॥  
एवम्भूता च सावस्था भागभेदपरिग्रहे ।  
कृते बुद्ध्यैव भेदानां आश्रयत्वे च कल्पिते ॥ ३,१४.१८९ ॥  
निस्कृष्टेष्वपि भेदेषु व्यक्तिरूपाश्रये ततः ।  
लिङ्गप्रत्यवमर्शेन लिङ्गसंख्ये प्रपद्यते ॥ ३,१४.१९० ॥  
अन्तरेन चशब्दस्य प्रयोगं द्वन्द्वभाविनाम् ।  
अविशिष्टार्थवृत्तित्वं रूपाभेदात्प्रतीयते ॥ ३,१४.१९१ ॥  
विकल्पवति वा वृत्तिर्निवर्त्येऽथ समुच्चिते ।  
तेषां अज्ञातशक्तीनां द्योतकेन नियम्यते ॥ ३,१४.१९२ ॥  
वृत्तौ विशिष्टरूपत्वाच्चशब्दो विनिवर्तते ।  
अर्थभेदेऽपि सारूप्यात्तच्चार्थेनापदिश्यते ॥ ३,१४.१९३ ॥  
चस्य चासत्त्वभूतोऽर्थः स एवाश्रियते यदि ।  
तद्धर्मत्वं ततो द्वन्द्वे चादिष्वर्थकृतं हि तत् ॥ ३,१४.१९४ ॥  
चार्थः शब्दे क्व चिद्भेदात्कथं चित्समवस्थितः ।  
द्योतकाश्चादयस्तस्य वक्ता द्वन्द्वस्तु तद्वताम् ॥ ३,१४.१९५ ॥  
विकल्पाद्यभिधेयस्य चार्थस्यान्यपदार्थता ।  
द्योतकत्वान्न कल्पेत तस्मात्सदुपलक्ष्यते ॥ ३,१४.१९६ ॥  
तत्र स्वाभाविकं लिङ्गं शब्दधर्मे व्यपेक्षिते ।  
शब्दः कश्चित्तं एवार्थं कथं चित्प्रतिपद्यते ॥ ३,१४.१९७ ॥  
शब्दादर्थाः प्रतायन्ते स भेदानां विधायकः ।  
अनुमानं विवक्षायाः शब्दादन्यन्न विद्यते ॥ ३,१४.१९८ ॥  
समुच्चितः स्याद्द्वन्द्वार्थो गुणभूतसमुच्चयः ।  
समुच्चयो वापि भवेद्गुणभूतसमुच्चितः ॥ ३,१४.१९९ ॥  
समुच्चितस्य प्राधान्ये लिङ्गसंख्ये स्वभावतः ।  
समुच्चयस्य प्राधान्ये शास्त्रं स्यात्प्रतिपादकम् ॥ ३,१४.२०० ॥  
समुच्चयवतोऽर्थस्य प्राधान्येऽप्यपरे विदुः ।  
निमित्तानुविधायित्वादसिद्धिं लिङ्गसंख्ययोः ॥ ३,१४.२०१ ॥  
समुच्चयो निमित्तं चेत्स्यान्निमित्तानुवर्तनम् ।  
अन्वयव्यतिरेकाभ्यां चार्थो द्वन्द्वनिबन्धनः ॥ ३,१४.२०२ ॥  
समुच्चितनिमित्तत्वे चार्थस्यापगमेऽपि वा ।  
स्वभावसिद्धे द्वन्द्वस्य लिङ्गसंख्ये व्यवस्थिते ॥ ३,१४.२०३ ॥  
पदान्तरस्थस्यार्थस्य द्योतकत्वान्न युज्यते ।  
निपातो लिङ्गसंख्याभ्यां द्वन्द्वस्त्वर्थस्य वाचकः ॥ ३,१४.२०४ ॥  
निमित्तानुविधाने च द्रव्यधर्मानपेक्षणात् ।  
गुणप्रधानभावेन क्रियायोगो न कल्पते ॥ ३,१४.२०५ ॥  
यस्य नास्ति क्रियायोगः स्वतन्त्रोऽसौ न विद्यते ।  
अर्थो द्वन्द्वस्य तत्र स्यादुपादानं अनर्थकम् ॥ ३,१४.२०६ ॥  
समुच्चयवतोऽर्थस्य वाचको नानुवर्तते ।  
निमित्तं अपि चास्यार्थः स्वधर्मैर्युज्यते ततः ॥ ३,१४.२०७ ॥  
बाह्यो नास्त्याश्रयो द्वन्द्वे विशेषौ तत्र हि श्रुतौ ।  
समुच्चयस्तदाधारस्तद्धर्मैर्व्यपदिश्यते ॥ ३,१४.२०८ ॥  
यो वावयवभेदाभ्यां भेदवद्भ्यां इवान्वितः ।  
एकः समूहो धर्मान्स भागयोः प्रतिपद्यते ॥ ३,१४.२०९ ॥  
एकश्च द्व्यात्मकोऽर्थोऽसौ भेदाभेदसमन्वितः ।  
यौ भेदावाश्रितस्तत्स्थे लिङ्गसंख्ये प्रपद्यते ॥ ३,१४.२१० ॥  
यथा स्वशब्दाभिहिते चैत्रार्थे न प्रयुज्यते ।  
चैत्रशब्दो बहुव्रिहावप्रयोगस्तथा भवेत् ॥ ३,१४.२११ ॥  
यथा गौरिति शुक्लादेरभिधानं न विद्यते ।  
एवं यस्याभिसंबन्धो गोभिस्तावत्प्रतीयते ॥ ३,१४.२१२ ॥  
संबन्धी नियतो रूढश्चित्राणां न च विद्यते ।  
गवां यथा वज्रपाणिस्त्र्यक्षे वाऽपि व्यवस्थितः ॥ ३,१४.२१३ ॥  
शब्दान्तरत्वाद्वाक्येषु विशेषा यद्यपि श्रुताः ।  
वृत्तिशब्दोऽन्य एवायं सामान्यस्याभिधायकः ॥ ३,१४.२१४ ॥  
अगोरचित्रगोश्चैव रूपभेदान्निवर्तकः ।  
न चित्रगुर्विशेषाणां रूपाभेदात्तु वाचकः ॥ ३,१४.२१५ ॥  
यथा चित्रगुरित्येतत्प्रयुक्ते न प्रयुज्यते ।  
एवं यदि स्यात्सामान्यं तस्य न स्यात्प्रतिश्रुतिः ॥ ३,१४.२१६ ॥  
सर्वादयो विशेषास्तु प्रदेशानां निवर्तकाः ।  
यथा प्रदेशाः सामान्य- प्रदेशान्तरबाधकाः ॥ ३,१४.२१७ ॥  
विभक्त्यर्थाभिधानाद्वा षष्ठी नानुप्रयुज्यते ।  
द्रव्यस्यानभिधानात्तु तच्छब्दोऽनुप्रयुज्यते ॥ ३,१४.२१८ ॥  
सामानाधिकरण्यं चेन्मतुब्लोपात्प्रकल्पते ।  
मतुपोऽपि तदर्थत्वादनवस्था प्रसज्यते ॥ ३,१४.२१९ ॥  
संबन्धस्य च संबन्दी संबन्धोऽन्यः प्रसज्यते ।  
विभक्त्यर्थप्रधाने च क्रियायोगो न कल्पते ॥ ३,१४.२२० ॥  
विभक्त्यर्थप्रधानत्वात्ततस्तत्रेति न क्रिया ।  
दृश्यादिः कर्मकर्त्रादि- निमित्तत्वाय कल्पते ॥ ३,१४.२२१ ॥  
अन्तर्भवेच्च संबन्धः प्राधान्याभिहितः कथम् ।  
स प्रातिपदिकार्थश्च तथाभूतः कथं भत्वेत् ॥ ३,१४.२२२ ॥  
असंभवात्तु संबन्धे संबन्धसहचारिणि ।  
जातिसंख्यासमाहार- कार्याणां इव संभवः ॥ ३,१४.२२३ ॥  
सोऽयं इत्यभिसंबन्धाद्विशिष्टाश्रयवाचिनाम् ।  
शुक्लादिवल्लिङ्गसंख्ये शास्त्रारम्भाद्भविष्यतः ॥ ३,१४.२२४ ॥  
भेदेन तु विवक्षायां सामान्ये वा विवक्षिते ।  
सलिङ्गस्य ससंख्यस्य पदार्थस्यागतिर्भवेत् ॥ ३,१४.२२५ ॥  
साधुत्वं न विभक्त्यर्थ- मात्रे वृत्तस्य दृश्यते ।  
कृत्स्नार्थवृत्तेः साधुत्वं इत्यर्थग्रहणं कृतम् ॥ ३,१४.२२६ ॥  
सोऽयं इत्यभिसंबन्धाद्द्रव्यवृत्तिरयं यदा ।  
सलिङ्गस्य ससंख्यस्य तदा साधुत्वं उच्यते ॥ ३,१४.२२७ ॥  
अन्तर्भूतविभक्त्यर्थे षष्ठी न श्रूयते यथा ।  
तथाश्रुतिः प्रसज्येत लिङ्गसंख्याभिधायिनाम् ॥ ३,१४.२२८ ॥  
साधर्म्यं अव्ययेन स्याद्बहुव्रीहेस्तथा सति ।  
लिङ्गसंख्यानिमित्तस्य संस्कारस्यापवर्तनात् ॥ ३,१४.२२९ ॥  
प्रयुक्तेन च संबन्धाच्चैत्रादिश्रवनं भवेत् ।  
विना विभक्त्या संबन्धो विभक्त्या विद्यते विना ॥ ३,१४.२३० ॥  
अभिधानेऽपि संख्यायाः संख्यात्वं न निवर्तते ।  
षष्ठ्यर्थस्याभिधाने तु स्यात्प्रातिपदिकार्थता ॥ ३,१४.२३१ ॥  
अनुप्रयोगसिद्ध्यर्थं न विभक्त्यर्थकल्पना ।  
वस्त्वन्तरं उपक्षिप्तं इति के चित्प्रचक्षते ॥ ३,१४.२३२ ॥  
संबन्दिभिर्विशिष्टानां संबन्धानां निमित्तता ।  
संबन्धैर्वा विशिष्टानां तद्वतां स्यान्निमित्तता ॥ ३,१४.२३३ ॥  
के चित्संयोगिनो दण्डाद्विषाणात्समवायिनः ।  
तद्वति प्रत्ययानाहुर्बहुव्रीहिं तथैव च ॥ ३,१४.२३४ ॥  
भिन्नं संबन्धिभेदेन संबन्धं अपरे विदुः ।  
निमित्तं स विभक्त्यर्थः समासेनाभिधीयते ॥ ३,१४.२३५ ॥  
प्रधानं अन्यार्थतया भिन्नं स्वैरुपसर्जनैः ।  
निमित्तं अब्बिधेयं वा सर्वपश्चादपेक्ष्यते ॥ ३,१४.२३६ ॥  
स्वामिनि व्यतिरेकश्च वाक्ये यद्यपि दृश्यते ।  
प्राधान्य एव तस्येष्टो बहुव्रीहिर्विवक्षिते ॥ ३,१४.२३७ ॥  
गवां विशेषणत्वेन यदा तद्वान्प्रवर्तते ।  
अस्यैता इति तत्रार्थे बहुव्रीहिर्न विद्यते ॥ ३,१४.२३८ ॥  
यदा प्रत्यवमर्शस्तु तासां स्वामी गवां इति ।  
गोभिस्तदाभिसंबन्धो निमित्तत्वाय कल्पते ॥ ३,१४.२३९ ॥  
अपेक्षमानः संबन्धं रूढित्वस्य निवृत्तये ।  
निमित्तानुविधायित्वात्तद्धर्मार्थः प्रसज्यते ॥ ३,१४.२४० ॥  
नाना चित्रा इति यथा निमित्तं अनुरुध्यते ।  
नानाभूतेऽपि वृत्तः सन्बहुव्रीहिस्तथा भवेत् ॥ ३,१४.२४१ ॥  
संबन्धिनि निमित्ते तु द्रव्यधर्मो न हीयते ।  
लिङ्गाभावो हि लिङ्गस्य विरोधित्वेन वर्तते ॥ ३,१४.२४२ ॥  
संख्वावांल्लिङ्गवाम्श्चार्थोऽभिन्नधर्मा, निमित्ततः ।  
आसन्न एव द्रव्यत्वात्तद्धर्मैर्न विरुध्यते ॥ ३,१४.२४३ ॥  
विभक्त्यर्थेन चाविष्टं शुद्धं चेति द्विधा स्थितम् ।  
द्रव्यं शुद्धस्य यो धर्मः स न स्यादन्यधर्मणः ॥ ३,१४.२४४ ॥  
द्रव्यमात्रस्य निर्देशे भेदोऽयं अविवक्षितः ।  
ग्रन्थे पूर्वत्र भेदस्तु द्वितीयेऽनुप्रदर्शितः ॥ ३,१४.२४५ ॥  
द्रव्यस्य ग्रहणं चात्र लिङ्गसंख्याविशेषणम् ।  
द्रव्याश्रितत्वं हि तयोस्ततोऽन्यस्य न सिध्यतः ॥ ३,१४.२४६ ॥  
संबन्धिभिन्नसंबन्ध- परिछिन्ने प्रवर्तते ।  
समासो द्रव्यसामान्ये विशिष्टार्थानुपातिनि ॥ ३,१४.२४७ ॥  
द्रव्यधर्मानतिक्रान्तो भेदधर्मेष्ववस्थितः ।  
भविष्यदाश्रयापेक्षे लिङ्गसंख्ये प्रपद्यते ॥ ३,१४.२४८ ॥  
शास्त्रप्रवृत्तिभेदेऽपि लौकिकोऽर्थो न भिद्यते ।  
नञ्समसे यतस्तत्र त्रयः पक्षा विचारिताः ॥ ३,१४.२४९ ॥  
शब्दान्तरेऽपि चैकत्वं आश्रित्यैवं विचारणा ।  
अब्रह्मणादिषु नञः प्रयोगो न हि विद्यते ॥ ३,१४.२५० ॥  
प्राक्समासात्पदार्थानां निवृत्तिर्द्योत्यते नञा ।  
स्वभावतो निवृत्तानां रूपाभेदादलक्षिता ॥ ३,१४.२५१ ॥  
ब्राह्मणादिस्थया वाक्येष्वाख्यातपदवाच्यया ।  
क्रियया यस्य संबन्धो वृत्तिस्तस्य न विद्यते ॥ ३,१४.२५२ ॥  
पाचकादिपदस्था चेन्नञा संबध्यते क्रिया ।  
तत्र सत्तानुपादानात्त्रिपक्षी नोपपद्यते ॥ ३,१४.२५३ ॥  
सत्तयैवाभिसंबन्धो यदि सर्वत्र कल्प्यते ।  
असन्निति समासेऽस्मिन्सत्तान्या परिकल्प्यताम् ॥ ३,१४.२५४ ॥  
क्त्वान्ते च तुमुनन्ते च नञ्समासे न दृश्यते ।  
विशेषणविशेष्यत्वं नञासत्ताभिधायिना ॥ ३,१४.२५५ ॥  
क्रियायाः साधनाधार- सामान्ये नञ् व्यवस्थितः ।  
ततो विशिष्टैराधारैर्युज्यते ब्राह्मणादिभिः ॥ ३,१४.२५६ ॥  
वृत्तौ यथा गताद्यर्थं उपादाय निरादयः ।  
युज्यन्ते साधनाधारैर्नञ्समासेऽपि स क्रमः ॥ ३,१४.२५७ ॥  
तत्रासति नञो वृत्तेर्ब्राह्मणक्षत्रियादिभिः ।  
विशेषणविशेष्यत्वं कल्प्यते कुब्जखञ्जवत् ॥ ३,१४.२५८ ॥  
कामचारे च सत्येवं असतः स्यात्प्रधानता, ।  
गुणत्वं इतरेषां च तेषां वा स्यात्प्रधानता ॥ ३,१४.२५९ ॥  
प्राधान्येनाश्रिताः पूर्वं श्रुतेः सामान्यवृत्तयः ।  
विशेष एव प्रक्रान्ता ब्राह्मणक्षत्रिवादवः ॥ ३,१४.२६० ॥  
यथा गौरादिभिस्तेषां अवच्छेदो विधीयते ।  
असताप्यनभिव्यक्तं तादात्म्यं व्यज्यते तथा ॥ ३,१४.२६१ ॥  
यथा सत्ताभिधानाय सन्नर्थः परिकल्प्यते ।  
तथासत्ताभिधानाय निरुपाख्योऽपि कल्पते ॥ ३,१४.२६२ ॥  
क्षत्रियादौ पदं कृत्वा बुद्धिः सत्तान्तराश्रया ।  
जात्या भिन्नां ततः सत्तां प्रसक्तां अपकर्षति ॥ ३,१४.२६३ ॥  
अभाव इति भावस्य प्रतिषेधे विवक्षिते ।  
सोपाख्यत्वं अनाश्रित्य प्रतिषेधो न कल्पते ॥ ३,१४.२६४ ॥  
अनेकधर्मवचनाः शब्दाः सङ्घाभिधायिनः ।  
एकदेशेषु वर्तन्ते तुल्यरूपाः स्वभावतः ॥ ३,१४.२६५ ॥  
यथैकदेशकरणात्कृत इत्वभिधीयते ।  
अकृतश्चेति संघातः स एवाब्राह्मणे क्रमः ॥ ३,१४.२६६ ॥  
ब्राह्मणोऽब्राह्मणस्तस्मादुपन्यासात्प्रसज्यते ।  
अकृते वा कृतासङ्गादविशिष्टं कृताकृतात् ॥ ३,१४.२६७ ॥  
अमुख्यसंभवे तत्र मुख्यस्य विनिवृत्तये ।  
शास्त्रान्वाख्यानसमये नञ् प्रयुक्तो विशेषकः ॥ ३,१४.२६८ ॥  
पदार्थानुपघातेन दृश्यतेऽन्यविशेषणम् ।  
अथ जातिमतोऽर्थस्य कश्चिद्धर्मो निवर्तितः ॥ ३,१४.२६९ ॥  
अवश्यं ब्राह्मणे कश्चित्क्व चिद्धर्मो न विद्यते ।  
विशेषावचनात्तत्र नञः श्रुतिरनर्थिका ॥ ३,१४.२७० ॥  
अविशिष्टस्य पर्यायो नञ्विशिष्टः प्रसज्यते ।  
अन्वाख्यानाद्धि साधुत्वं एवंभूते प्रतीयते ॥ ३,१४.२७१ ॥  
पदार्थानुपघातेन यद्यप्यत्र विशेषणम् ।  
उपचारसतोऽर्थस्य सावस्था द्योत्यते नञा ॥ ३,१४.२७२ ॥  
विशेष्येषु यथाभूतः पदार्थः समवस्थितः ।  
तथाभूते तथाभावो गम्यते भेदहेतुभिः ॥ ३,१४.२७३ ॥  
निवृत्तेऽवयवस्तस्मिन्पदार्थे वर्तते कथम् ।  
नानिमित्ता हि शब्दस्य प्रवृत्तिरुपपद्यते ॥ ३,१४.२७४ ॥  
आराच्छब्दवदेकस्य विरुद्धेऽर्थे स्वभावतः ।  
शब्दस्य वृत्तिर्यद्यस्ति नञः श्रुतिरनर्थिका ॥ ३,१४.२७५ ॥  
अथ स्वभावो वचनादन्वाख्येयत्वं अर्हति ।  
तद्वाच्यं अप्रसिद्धत्वान्नञार्थो विनिवर्त्यते ॥ ३,१४.२७६ ॥  
यद्यप्युभयवृत्तित्वं प्रधानं तु प्रतीयते ।  
प्रस्थानं गम्यते शुद्धे तदर्थेऽपि न तिष्ठतौ ॥ ३,१४.२७७ ॥  
किमर्थं अतथाभूतेऽसति मुख्यार्थसंभवे ।  
भेदे ब्राह्मणशब्दस्य वृत्तिरभ्युपगम्यते ॥ ३,१४.२७८ ॥  
अयं पदार्थ एतस्मिन्क्षत्रियादौ न विद्यते ।  
इति तद्वचनः शब्दः प्रत्ययाय प्रयुज्यते ॥ ३,१४.२७९ ॥  
बुद्धेर्विषयतां प्राप्ते शब्दादर्थे प्रतीयते ।  
प्रवृत्तिर्वा निवृत्तिर्वा ग्रुत्या ह्यर्थोऽनुसज्यते ॥ ३,१४.२८० ॥  
असम्यगुपदेशाद्वा निमित्तात्संशयस्य वा ।  
शब्दप्रवृत्तिर्न त्वस्ति लोष्टादिषु विपर्ययात् ॥ ३,१४.२८१ ॥  
अनेकस्मादस इति प्राधान्ये सति सिध्यति ।  
सापेक्षत्वं प्रधानानां एवं युक्तं त्वतल्विधौ ॥ ३,१४.२८२ ॥  
एकस्य च प्रधानत्वात्तद्विशेषणसंनिधौ ।  
प्रधानधर्माव्यावृत्तिरतो न वचनान्तरम् ॥ ३,१४.२८३ ॥  
प्रधानं अत्र भेद्यत्वादेकार्थो विकृतो नञा ।  
हित्वा स्वधर्मान्वर्तन्ते द्व्यादयोऽप्येकतां गताः ॥ ३,१४.२८४ ॥  
ब्राह्मणत्वं यथापन्ना नञ्युक्ताः क्षत्रियादयः ।  
द्वित्वादिषु तथैकत्वं नञ्योगादुपचर्यते ॥ ३,१४.२८५ ॥  
एकत्वयोगं आसाद्य स धर्मः प्रतिषिध्यते ।  
द्व्यादिभ्यस्तेषु तच्छब्दो वर्तते ब्राह्मणादिवत् ॥ ३,१४.२८६ ॥  
आविष्टसंख्यो वाक्येऽसौ यथा द्व्यादौ प्रयुज्यते ।  
वृत्तौ तस्य प्रधानत्वात्सा संख्या न निवर्तते ॥ ३,१४.२८७ ॥  
प्रतिषेध्यो यथाभूतस्तथाभूतोऽनुषज्यते ।  
वचनान्तरयोगे हि न सोऽर्थः प्रतिषिध्यते ॥ ३,१४.२८८ ॥  
अशुक्ल इति कृष्णादिर्यथार्थः संप्रतीयते ।  
संख्यान्तरं तथानेक इत्यत्राप्यभिधीयते ॥ ३,१४.२८९ ॥  
क्रियाप्रसङ्गात्सर्वेषु कर्मस्वङ्गीकृतेषु च ।  
एकस्मिन्प्रतिषिद्धेऽपि प्राप्तं अन्यत्प्रतीयते ॥ ३,१४.२९० ॥  
क्रियाश्रुतिश्च प्रक्रान्ते प्रसज्यप्रतिषेधने ।  
पर्युदासे तु नियतं संख्येयान्तरं उच्यते ॥ ३,१४.२९१ ॥  
धात्वर्थः कर्मविषयो व्यपदिष्टः स्वसाधनैः ।  
अर्थात्सर्वाणि कर्माणि प्रागाक्षिप्यावतिष्ठते ॥ ३,१४.२९२ ॥  
निर्ज्ञातसाधनाधारे यत्राख्याते प्रयुज्यते ।  
अनेक इति पश्चाच्च तिष्ठतीत्यनुषज्यते ॥ ३,१४.२९३ ॥  
साध्यत्वात्तत्र सिद्धेन क्रिया द्रव्येण लक्ष्यते ।  
प्रागेवाङ्गीकृतं द्रव्यं अतः पूर्वेण भिद्यते ॥ ३,१४.२९४ ॥  
संख्यैव प्रतिषेधेन संख्यान्तरं अपेक्षते ।  
वाक्येऽपि तेन नैकत्व- मात्रं एव निवर्त्यते ॥ ३,१४.२९५ ॥  
स्नेहान्तरादवच्छेदस्तथासत्तेः प्रतीयते ।  
तैलेन भोजनेऽप्राप्ते न त्वन्यदुपसेचनम् ॥ ३,१४.२९६ ॥  
एकार्थे वर्तमानाभ्यां असता ब्राह्मणेन च ।  
यदा जात्यन्तरं बाह्यं क्षत्रियाद्यपदिश्यते ॥ ३,१४.२९७ ॥  
श्यामेव शस्त्री कन्येति यथान्यद्व्यपदिश्यते ।  
असन्ब्राह्मण इत्याभ्यां तथान्ये क्षत्रियादयः ॥ ३,१४.२९८ ॥  
असास्नो गौरिति यथा, गवयो व्यपदिश्यते ।  
जात्यन्तरं न गोरेव सस्नाभावः प्रतीयते ॥ ३,१४.२९९ ॥  
तुल्यरूपं यथाख्यातं कण्टकैर्भेदहेतुभिः ।  
खदिरं जातिभेदेन खर्जूरात्प्रतिपद्यते ॥ ३,१४.३०० ॥  
अविद्यमानब्राह्मण्यो यादृशो ब्राह्मणो भवेत् ।  
अङ्गीकृतोपमानेन तथान्योऽर्थोऽभिधीयते ॥ ३,१४.३०१ ॥  
अवृष्टयो यथा वर्सा नीहाराभ्रसमावृताः ।  
तद्रूपत्वात्स हेमन्त इत्यभिन्नः प्रतीयते ॥ ३,१४.३०२ ॥  
अपरे ब्राह्मणादीनां सर्वेषां जातिवाचिनाम् ।  
द्रव्यस्यान्यपदार्थत्वे नञा योगं प्रचक्षते ॥ ३,१४.३०३ ॥  
न चैवंविषयः कश्चिद्बहुव्रीहिः प्रकल्पते ।  
अगुरश्व इति व्याप्तिर्नञ्समासेन यस्य न ॥ ३,१४.३०४ ॥  
द्वन्द्वैकदेशिनोरुक्ता परवल्लिङ्गता यतः ।  
अवर्षासु ततोऽसिद्धिरिष्टयोर्लिङ्गसंख्ययोः ॥ ३,१४.३०५ ॥  
विशेषणं ब्राह्मणादि क्रियासंबन्धिनोऽसतः ।  
यदा विषयभिन्नं तत्तदासत्त्वं प्रतीयते ॥ ३,१४.३०६ ॥  
ब्राह्मणत्वेन चासत्त्वादुच्यते सत्तदन्यथा ।  
असदित्यपि सत्त्वेन सतः सत्ता निवर्त्यते ॥ ३,१४.३०७ ॥  
समन्यद्रव्यवृत्तित्वान्निमित्तानुविधायिनः ।  
अयोगो लिङ्गसंख्याभ्यां स्याद्वा सामान्यधर्मता ॥ ३,१४.३०८ ॥  
प्रागसत्त्वाभिधायित्वं समासे द्रव्यवाचिता ।  
निमित्तानुविधानं च न सर्वत्र स्वभावतः ॥ ३,१४.३०९ ॥  
निमित्तानुविधाने च क्रियायोगो न कल्पते ।  
तथा चाव्यपदेश्यत्वादुपादानं अनर्थकम् ॥ ३,१४.३१० ॥  
असत्सामान्यवृत्तिर्वा विशेषैः क्षत्रियादिभिः ।  
प्रयुक्तैराश्रयैर्भिन्नो याति तल्लिङ्गसंख्यताम् ॥ ३,१४.३११ ॥  
प्रागाश्रयो हि भेदाय प्रधानेऽभ्यन्तरीकृतः ।  
पुनः प्रत्यवमर्शेन विभक्त इव दृश्यते ॥ ३,१४.३१२ ॥  
समासे श्रूयते स्वार्थो येन तद्वांस्तदाश्रयः ।  
द्रव्यं तु लिङ्गसंख्यावदसताभ्यन्तरीकृतम् ॥ ३,१४.३१३ ॥  
एकार्थविषयौ शब्दौ तस्मिन्नन्यार्थवर्तिनौ ।  
असतैव तु भेदानां सर्वेषां उपसंग्रहः ॥ ३,१४.३१४ ॥  
ते क्षत्रियादिभिर्वाच्या वाच्या वा सर्वनामभिः ।  
यान्तीवान्यपदार्थत्वं नञो रूपाविकल्पनात् ॥ ३,१४.३१५ ॥  
विशेषस्याप्रयोगे तु लिङ्गसंख्ये न सिध्यतः ।  
अवर्षादिषु दोसश्च हेमन्तोऽन्याश्रयो यतः ॥ ३,१४.३१६ ॥  
आकृतिः सर्वशब्दानां यदा वाच्या प्रतीयते ।  
एकत्वादेकशब्दत्वं न्याय्यं तस्याश्च वर्ण्यते ॥ ३,१४.३१७ ॥  
आविष्टलिङ्गता तस्यां स्याद्ग्राम्यपगुसङ्घवत् ।  
द्रव्यभेदेऽपि चैकत्वात्तत्रैकवचनं भवेत् ॥ ३,१४.३१८ ॥  
आश्रयाणां हि लिङ्गैः सा नियतैरेव युज्यते ।  
तथा च युक्तवद्भावे प्रतिषेधो निरर्थकः ॥ ३,१४.३१९ ॥  
सर्वत्राविष्टलिङ्गत्वं लोकलिङ्गपरिग्रहे ।  
विरोधित्वात्प्रसज्येत नाश्रितं तच्च लौकिकम् ॥ ३,१४.३२० ॥  
सामान्यं आकृतिर्भावो जातिरित्यत्र लौकिकम् ।  
लिङ्गं न संभवत्येव तेनान्यत्परिगृह्यते ॥ ३,१४.३२१ ॥  
प्रवृत्तिरिति सामान्यं लक्षणं तस्य कथ्यते ।  
आविर्भावस्तिरोभावः स्थितिश्चेत्यथ भिद्यते ॥ ३,१४.३२२ ॥  
प्रवृत्तिमन्तः सर्वेऽर्थास्तिसृभिश्च प्रवृत्तिभिः ।  
सततं न वियुज्यन्ते वाचश्चैवात्र संभवः ॥ ३,१४.३२३ ॥  
यश्चाप्रवृत्तिधर्मार्थश्चितिरूपेण गृह्यते ।  
अनुयातीव सोऽन्येषां प्रवृत्तीर्विश्वगाश्रयाः ॥ ३,१४.३२४ ॥  
तेनास्य चितिरूपं च चितिकालश्च भिद्यते ।  
तस्य स्वरूपभेदस्तु न कश्चिदपि विद्यते ॥ ३,१४.३२५ ॥  
अचेतनेषु चैतन्यं संक्रान्तं इव दृश्यते ।  
प्रतिबिम्बकधर्मेण यत्तच्छब्दनिबन्धनम् ॥ ३,१४.३२६ ॥  
अवस्था तादृशी नास्ति या लिङ्गेन न युज्यते ।  
क्व चित्तु शब्दसंस्कारो लिङ्गस्यानाश्रये सति ॥ ३,१४.३२७ ॥  
कृत्तद्धिताभिधेयानां भावानां न विरुध्यते ।  
शास्त्रे लिङ्गं गुणावस्था तथा चाकृतिरिष्यते ॥ ३,१४.३२८ ॥  
लिङ्गं प्रति न भेदोऽस्ति द्रव्यपक्षेऽपि कश्चन ।  
तस्मात्सप्त विकल्पा ये सैवात्राविष्टलिङ्गता ॥ ३,१४.३२९ ॥  
वचने नियमः शास्त्राद्द्रव्यस्याभ्युपगम्यते ।  
यतस्तदाकृतौ शास्त्रं अन्यथैव समर्थ्यते ॥ ३,१४.३३० ॥  
वर्तते यो बहुष्वर्थोऽभेदे तस्य विवक्षिते ।  
स्वाश्रयैर्व्यपदिष्टस्य शास्त्रे वचनं उच्यते ॥ ३,१४.३३१ ॥  
यदा त्वाश्रयभेदेन भेद एव प्रतीयते ।  
आकृतेर्द्रव्यपक्षेन तदा भेदो न विद्यते ॥ ३,१४.३३२ ॥  
अभेदे त्वेकशब्दत्वाच्छास्त्राच्च वचने सति ।  
एकशेषो न वक्तव्यो वचनानां च संभवः ॥ ३,१४.३३३ ॥  
ननु चानभिधेयत्वे द्रव्यस्य तदपाश्रयः ।  
आकृतेरुपकारोऽयं द्रव्याभावान्न कल्पते ॥ ३,१४.३३४ ॥  
व्यपदेशोऽभिधेयेन न शास्त्रे कश्चिदाश्रितः ।  
द्रव्यं नाम पदार्थो यो न च स प्रतिषिध्यते ॥ ३,१४.३३५ ॥  
गुणभावोऽभिधेयत्वं प्रति द्रव्यस्य नाश्रितः ।  
उपकारि गुणः शेषः परार्थ इति कल्पना ॥ ३,१४.३३६ ॥  
द्रव्ये न गुणभावोऽस्ति विनाद्रव्याभिधायिताम् ।  
आकृतौ वा प्रधानत्वं अत एवं समर्थ्यते ॥ ३,१४.३३७ ॥  
कैश्चिद्गुणप्रधानत्वं नामाख्यातवदिष्यते ।  
न वृत्तिवत्परार्थस्य गुणभावस्तु वर्ण्यते ॥ ३,१४.३३८ ॥  
गुणभूतस्य नानात्वादाकृतेरेकशब्दता ।  
सिद्धो वचनभेदश्च द्रव्यभेदसमन्वयात् ॥ ३,१४.३३९ ॥  
साधनं गुणभावेन क्रियाया भेदकं यथा ।  
आख्यातेष्वेकशब्दाया जातेर्द्रव्यं तथोच्यते ॥ ३,१४.३४० ॥  
एकत्वे तुल्यरूपत्वाच्छब्दानां प्रतिपादने ।  
निमित्तात्तद्वतोऽर्थस्य विशिष्टग्रहणे सति ॥ ३,१४.३४१ ॥  
सोऽयं इत्यभिसंबन्धादाश्रयैराकृतेः सह ।  
प्रवृत्तौ भिन्नशब्दायां लिङ्गसंख्ये प्रसिध्यतः ॥ ३,१४.३४२ ॥  
प्राक्च जात्यभिसंबन्धात्सर्वनामाभिधेयता ।  
वस्तूपलक्षणं सत्त्वे प्रयुज्यन्ते त्यदादयः ॥ ३,१४.३४३ ॥  
पाकौ पाका इति यथा भेदकः कैश्चिदाश्रयः ।  
इष्यते चानुपादानो धर्मोऽसौ गुणवाचिनाम् ॥ ३,१४.३४४ ॥  
आश्रयस्यानुपादाने केवलं लभते यदि ।  
आधारधर्मान्सामान्यं पुरस्तात्तद्विचारितम् ॥ ३,१४.३४५ ॥  
जातौ पूर्वं प्रवृत्तानां शब्दानां जातिवाचिनाम् ।  
अशब्दवाच्यात्संबन्धाद्व्यक्तिरप्युपजायते ॥ ३,१४.३४६ ॥  
सोऽयं इत्यभिसंबन्धाज्जातिधर्मोपचर्यते ।  
द्रव्यं तदाश्रयो भेदो जातेश्चाभ्युपगम्यते ॥ ३,१४.३४७ ॥  
मञ्चशब्दो यथाधेयं मञ्चेष्वेव व्यवस्थितः ।  
तत्त्वेनाह तथा जाति- शब्दो द्रव्येषु वर्तते ॥ ३,१४.३४८ ॥  
तत्र जातिपदार्थत्वं तथैवाभ्युपगम्यते ।  
जातिरुत्सृष्टसंख्या तु द्रव्यात्मन्यनुषज्यते ॥ ३,१४.३४९ ॥  
अस्येदं इति वा यत्र सोऽयं इत्यपि वा श्रुतिः ।  
वर्तते परधर्मेण तदन्यदभिधीयते ॥ ३,१४.३५० ॥  
यत्प्रधानं न तस्यास्ति स्वरूपं अनिरूपनात् ।  
गुणस्य चात्मना द्रव्यं तद्भावेनोपलक्ष्यते ॥ ३,१४.३५१ ॥  
गुणस्य भेदकाले तु प्राधान्यं उपजायते ।  
संसर्गश्रुतिरर्थेषु साक्षादेव न वर्तते ॥ ३,१४.३५२ ॥  
जातौ वृत्तो यदा द्रव्ये स शब्दो वर्तते पुनः ।  
जातेरेव पदार्थत्वं न तदाभ्युपगम्यते ॥ ३,१४.३५३ ॥  
प्रवृत्तानां पुनर्वृत्तिरेकत्वेनोपवर्ण्यते ।  
प्रतिपत्तेरुपायेषु न तत्त्वं अनुगम्यते ॥ ३,१४.३५४ ॥  
अपृथक्शब्दवाच्यस्य जातिराश्रीयते यदा ।  
द्रव्यस्य सति संस्पर्शे तदा जातिपदार्थता ॥ ३,१४.३५५ ॥  
द्रव्यस्य सति संस्पर्शे द्रव्यं आश्रीयते यदा ।  
वाच्यं तेनैव शब्देन तदा द्रव्यपदार्थता ॥ ३,१४.३५६ ॥  
अपृथक्शब्दवाच्यापि भेदमात्रे प्रवर्तते ।  
यदा संबन्धवज्जातिः सापि द्रव्यपदार्थता ॥ ३,१४.३५७ ॥  
अत्यन्तभिन्नयोरेव जातिद्रव्याभिधायिनोः ।  
अवाच्यस्योपकारित्व आश्रिते तूभयार्थता ॥ ३,१४.३५८ ॥  
आश्रिते त्वाश्रयकृतं भेदं अभ्युपगच्छता ।  
पुनश्चाप्येकशब्दत्वं जातिशब्देऽनुवर्णितम् ॥ ३,१४.३५९ ॥  
अनिर्जातस्य निर्ज्ञानं येन तन्मानं उच्यते ।  
प्रस्थादि तेन मेयात्मा साकल्येनावधार्यते ॥ ३,१४.३६० ॥  
अनिर्ज्ञातं प्रसिद्धेन येन तद्धर्म गम्यते ।  
साकल्येनापरिज्ञानादुपमानं तदुच्यते ॥ ३,१४.३६१ ॥  
द्वयोः समानयोर्धर्म उपमानोपमेययोः ।  
समास उपमानानां शब्दैस्तदभिधायिभिः ॥ ३,१४.३६२ ॥  
आधारभेदाद्भेदो यः श्यामत्वे सोऽविवक्षितः ।  
गुणोऽसावाश्रितैकत्वो भिन्नाधारः प्रतीयते ॥ ३,१४.३६३ ॥  
गुणयोर्नियतो भेदो गुणजातेस्तथैकता ।  
एकत्वेऽत्यन्तभेदे वा, नोपमानस्य संभवः ॥ ३,१४.३६४ ॥  
जातिमात्रव्यपेक्षायां उपमार्थो न कश्चन ।  
श्यामत्वं एकं गुणयोरुभयोरपि वर्तते ॥ ३,१४.३६५ ॥  
येनैव हेतुना श्यामा शस्त्री तत्र प्रतीयते ।  
स हेतुर्देवदत्तायाः प्रत्यये न विशिष्यते ॥ ३,१४.३६६ ॥  
आश्रयाद्यो गुणे भेदो जातेर्या चाविशिष्टता ।  
ताभ्यां उभाभ्यां द्रव्यात्मा सव्यापारः प्रतीयते ॥ ३,१४.३६७ ॥  
सोऽयं एकत्वनानात्वे व्यवहारः समाश्रितः ।  
भेदाभेदविमर्शेन व्यतिकीर्णेन वर्तते ॥ ३,१४.३६८ ॥  
श्यामेत्येवाभिधियेत जातिमात्रे विवक्षिते ।  
शस्त्र्यादिनां उपादाने तत्र नास्ति प्रयोजनम् ॥ ३,१४.३६९ ॥  
अशब्दवाच्यो यो भेदः श्याममात्रे न वर्तते ।  
श्यामेषु केषु चिद्वृत्तिर्यस्य सोऽत्र व्यपेक्ष्यते ॥ ३,१४.३७० ॥  
श्यामेषु केषु चित्किं चित्किं चित्सर्वत्र वर्तते ।  
सामान्यं कश्चिदेकस्मिञ् छ्यामे भेदो व्यवस्थितः ॥ ३,१४.३७१ ॥  
तथा हि सति सौरभ्ये भेदो जात्युत्पलादिषु ।  
गन्धानां सति भेदे तु सादृश्यं उपलभ्यते ॥ ३,१४.३७२ ॥  
गुणानां आश्रयाद्भेदः स्वतो वाप्यनुगम्यते ।  
अनिर्देश्याद्विशेषाद्वा संकराद्वा गुणान्तरैः ॥ ३,१४.३७३ ॥  
उपमानं प्रसिद्धत्वात्सर्वत्र व्यतिरिच्यते ।  
उपमेयत्वं आधिक्ये साम्ये वा न निवर्तते ॥ ३,१४.३७४ ॥  
अन्यैस्तु मानं जात्यादि भेद्यस्यार्थस्य वर्ण्यते ।  
अनिर्ज्ञातस्वरूपो हि ज्ञेयोऽर्थस्तेन मीयते ॥ ३,१४.३७५ ॥  
मितस्तु स्वेन मानेन प्रसिद्धो यो गुणाश्रयः ।  
आश्रयान्तरमानाय स्वधर्मेण प्रवर्तते ॥ ३,१४.३७६ ॥  
रूपान्तरेण संस्पर्शो रूपान्तरवतां सताम् ।  
भिन्नेन यस्य भेद्यानां उपमानं तदुच्यते ॥ ३,१४.३७७ ॥  
धर्मः समानः श्यामादिरुपमानोपमेययोः ।  
आश्रियमानप्राधान्यो धर्मेणान्येन भिद्यते ॥ ३,१४.३७८ ॥  
शस्त्रीकुमार्योः सदृशः श्याम इत्येवं आश्रिते ।  
व्यपदेश्यं अनेनेति निमित्तं गुणयोः स्थितम् ॥ ३,१४.३७९ ॥  
यदा निमित्तैस्तद्वन्तो गच्छन्तीव तदात्मताम् ।  
भेदाश्रयं तदाख्यानं उपमानोपमेययोः ॥ ३,१४.३८० ॥  
तत्त्वासङ्गविवक्षायां येषु भेदो निवर्तते ।  
लुप्तोपमानि तान्याहुस्तद्धर्मेण समाश्रयात् ॥ ३,१४.३८१ ॥  
शस्त्र्यां प्रसिद्धं श्यामत्वं मानं सा तेन मीयते ।  
अन्या श्यामा तु तद्रूपा तेनात्यन्तं न मीयते ॥ ३,१४.३८२ ॥  
शस्त्रिं स्वेन गुणेनातो मिमानां आश्रयान्तरम् ।  
असमाप्तगुणं सिद्धेरुपमानं प्रचक्षते ॥ ३,१४.३८३ ॥  
उपमेये स्थितो धर्मः श्रुतोऽन्यत्रानुमीयते ।  
श्रुतोऽथ वोपमानस्थ उपमेयेऽनुमियते ॥ ३,१४.३८४ ॥  
अधीयते ब्राह्मणवत्क्षत्रिया इति दृश्यते ।  
उपमेयस्य भिन्नत्वाद्वचनं क्षत्रियाश्रयम् ॥ ३,१४.३८५ ॥  
साधारणं ब्रुवन्धर्म क्व चिदेव व्यवस्थितम् ।  
सामान्यवचनः शब्द इति सूत्रेऽपदिश्यते ॥ ३,१४.३८६ ॥  
नाभेदेन न भेदेन गुणो द्विष्ठोऽभिधीयते ।  
भिन्नयोर्धर्मयोरेकः श्रूयतेऽन्यः प्रतीयते ॥ ३,१४.३८७ ॥  
नात्यन्ताय मिमीते यत्सामान्ये समवस्थितम् ।  
सादृश्यादुपमेयार्थ- समीपे परिकल्प्यते ॥ ३,१४.३८८ ॥  
मानं प्रति समीपं वा सादृश्येन प्रतीयते ।  
परिच्छेदाद्धि सादृश्यं इह मानोपमानयोः ॥ ३,१४.३८९ ॥  
एकजातिव्यपेक्षायां तदेवेत्यवसीयते ।  
भेदस्यैव व्यपेक्षायां अन्यदेवेति गम्यते ॥ ३,१४.३९० ॥  
कर्मत्वं करणत्वं च भेदेनैवाश्रितं यतः ।  
अत्यन्तैकत्वविषयो न स्यात्तेनात्र सम्शयः ॥ ३,१४.३९१ ॥  
भेदेऽपि तुल्यरूपत्वाच्छालीमं तानिति दृश्यते ।  
जात्यभेदात्स एवायं इति भिन्नोऽभिधीयते ॥ ३,१४.३९२ ॥  
कथं ह्यवयवोऽन्यस्य स्यादन्य इति चोच्यते ।  
अत्यन्तभेदे नानात्वं यत्र तत्त्वं न विद्यते ॥ ३,१४.३९३ ॥  
अभेदस्य विवक्षायां एकत्वं सङ्घसङ्घिनोः ।  
सङ्घिनोर्न त्वभेदोऽस्ति तथान्यत्वं उदाहृतम् ॥ ३,१४.३९४ ॥  
तत्राभिन्नव्यपेक्षायां उपमार्थो न विद्यते ।  
यो हि गौरिति विज्ञाने हेतुः सोऽस्ति गवान्तरे ॥ ३,१४.३९५ ॥  
व्यावृत्तानां विशेषाणां व्यापारे तु विवक्षिते ।  
न कश्चिदुपकारोऽस्ति बुद्धेर्बुद्ध्यन्तरं प्रति ॥ ३,१४.३९६ ॥  
किं चिद्यत्रास्ति सामान्यं यदि भेदाश्च के चन ।  
गोत्वं गोष्वस्ति सामान्यं भेदाश्च शबलादयः ॥ ३,१४.३९७ ॥  
सामान्यं श्यामतान्यैव तद्धि साधारणं द्वयोः ।  
तदेव सिद्ध्यसिद्धिभ्यां भेद इत्यपदिश्यते ॥ ३,१४.३९८ ॥  
श्यामत्वं एव सामान्यं अन्येषां उभयोः स्थितम् ।  
संपूर्नत्वात्तदन्यस्माद्विशेष इति गम्यते ॥ ३,१४.३९९ ॥  
आकृतौ वापि सामान्ये क्व चिदेव व्यवस्थिताः ।  
श्यामादौ येऽवसीयन्ते विशेषास्त इहाश्रिताः ॥ ३,१४.४०० ॥  
जातेरभेदे भेदे वा सादृश्यं तत्प्रचक्षते ।  
कश्चित्कदा चितर्थात्मा तथाभूतोऽपदिश्यते ॥ ३,१४.४०१ ॥  
यत्रार्थे प्रत्ययाभेदो न कदा चिद्विकल्पते ।  
अविद्यमानभेदत्वात्स एक इति गम्यते ॥ ३,१४.४०२ ॥  
योऽर्थ आश्रितनानात्वः स एवेत्यपदिश्यते ।  
व्यापारं जातिभागस्य तत्रापि प्रतिजानते ॥ ३,१४.४०३ ॥  
जातिभागाश्रया प्रख्या तत्राभिन्ना प्रवर्तते ।  
व्यक्तिभागाश्रया बुद्धिस्तत्र भेदेन जायते ॥ ३,१४.४०४ ॥  
अन्यत्र वर्तमानं सद्भेदाभेदसमन्वितम् ।  
निमित्तं पुनरन्यत्र नानात्वेनेव गृह्यते ॥ ३,१४.४०५ ॥  
आधारेषु पदन्यासं कृत्वोपैति तदाश्रयम् ।  
स सादृश्यस्य विषय इत्यन्यैरपदिश्यते ॥ ३,१४.४०६ ॥  
परापेक्षे यथा भावे कारणाख्या प्रवर्तते ।  
तथान्याधिगमापेक्षं उपमानं प्रचक्षते ॥ ३,१४.४०७ ॥  
गुरुगिश्यपितापुत्र- क्रियाकालादयो यथा ।  
व्यवहारास्तथौपम्यं अप्यपेक्षानिबन्धनम् ॥ ३,१४.४०८ ॥  
श्यामत्वं उपमाने चेद्वृत्तं वृत्तौ प्रयुज्यते ।  
उपमेयं समासेन बाह्यं तत्राभिधीयते ॥ ३,१४.४०९ ॥  
टाबन्त एव चैत्रादौ श्यामाशब्दस्तथा भवेत् ।  
सूत्रे च प्रथमाभावान्न श्यामाद्युपसर्जनम् ॥ ३,१४.४१० ॥  
अथ त्वेकविभक्तित्वाद्गुणत्वाद्वोपसर्जनम् ।  
नैवं तित्तिरिकल्माष्यां इष्टः स्त्रीप्रत्ययो भवेत् ॥ ३,१४.४११ ॥  
सतिशिष्टबलीयस्त्वाद्बाह्ये ङिषि च सत्यपि ।  
उपमानस्वरो न स्यात्तस्मात्स्त्र्यन्तः समस्यते ॥ ३,१४.४१२ ॥  
गुणे न चोपमानस्थे सापेक्षत्वं प्रकल्पते ।  
प्रधानस्य तथा न स्याद्व्याघ्रादौ लिङ्गदर्शनम् ॥ ३,१४.४१३ ॥  
तस्मात्सति गुणत्वेऽपि प्राधान्यं विग्रहान्तरे ।  
नैवंजातीयकं शास्त्रे संभवत्युपसर्जनम् ॥ ३,१४.४१४ ॥  
उपमेयात्मनि श्यामो वर्तमानोऽभिधीयते ।  
उपमानेष्वनिर्दिष्टः सामर्थ्यात्स प्रतीयते ॥ ३,१४.४१५ ॥  
द्रव्यमात्रेऽपि निर्दिष्टे चन्द्रवक्त्रेऽनुगम्यते ।  
विशिष्ट एव चन्द्रस्थो गुणो नोपप्लवादयः ॥ ३,१४.४१६ ॥  
भेदभावनयैतच्च समासेऽप्युपवर्ण्यते ।  
विशिष्टगुणभिन्नेऽर्थे पदं अन्यत्प्रयुज्यते ॥ ३,१४.४१७ ॥  
यदि भिन्नाधिकरणो वचनादनुगम्यते ।  
मृगीव चपलेत्यत्र पुंवद्भावो न सिध्यति ॥ ३,१४.४१८ ॥  
अस्त्रीपूर्वपदत्वात्तु पुंवद्भावो भविष्यति ।  
यथैव मृगदुग्धादौ न चेत्स्त्र्यर्थो विवक्ष्यते ॥ ३,१४.४१९ ॥  
शस्त्रीव शस्त्रीश्यामेति देवदत्तैव कथ्यते ।  
तस्यां एवोभयं तस्मादुच्यते शास्त्रविग्रहे ॥ ३,१४.४२० ॥  
पुंवद्भावस्य सिद्ध्यर्थं पक्षे स्त्रीप्रत्ययस्य च ।  
बह्वपेक्ष्यं अतस्तस्यां उभयप्रतिपादनम् ॥ ३,१४.४२१ ॥  
श्यामा शस्त्री यथा श्यामा शस्त्रीकल्पेति चोच्यते ।  
तत्रोपमानेतरयोः श्यामेत्येतदपेक्ष्यते ॥ ३,१४.४२२ ॥  
अथ श्यामेव शस्त्रीयं श्यामेत्येवं प्रयुज्यते ।  
शस्त्री यथेयं श्यामेति तावदेव प्रतीयते ॥ ३,१४.४२३ ॥  
उपलक्षणमात्रार्था गुणस्यास्य यदि श्रुतिः ।  
पृथग्द्वयोः श्रुतोऽप्येष नेष्टस्वार्थस्य वाचकः ॥ ३,१४.४२४ ॥  
उपमेयं तु यद्वाच्यं तस्य चेत्प्रतिपादने ।  
सव्यापारा गुणास्तत्र सर्वस्योक्तिः सकृच्छ्रुतौ ॥ ३,१४.४२५ ॥  
प्रकाराधारभेदेन विशेषे समवस्थितः ।  
शब्दान्तराभिसंबन्धे सामान्यवचनः कथम् ॥ ३,१४.४२६ ॥  
सादृश्यमात्रं सामान्यं द्विष्ठं कैश्चित्प्रतीयते ।  
गुणो भेदेऽप्यभेदेन द्विवृत्तिर्वा विवक्षितः ॥ ३,१४.४२७ ॥  
व्यापारो जातिभागस्य द्रव्ययोर्वाभिधित्सितः ।  
रूपात्सामान्यवाचित्वं प्राग्वा वृत्तेरुदाहृतम् ॥ ३,१४.४२८ ॥  
व्याघ्रशब्दो यदा शौर्यात्पुरुषार्थेऽवतिष्ठते ।  
तदाधिकरणाभेदात्समासस्यास्ति संभवः ॥ ३,१४.४२९ ॥  
शूरशब्दप्रयोगे तु व्याघ्रशब्दो मृगे स्थितः ।  
भिन्नेऽधिकरणे वृत्तेस्तत्र नैवास्ति संभवः ॥ ३,१४.४३० ॥  
सामानाधिकरण्येऽपि गुणभेदस्य संभवात् ।  
प्रयोगः शूरशब्दस्य समासेऽप्यनुषज्यते ॥ ३,१४.४३१ ॥  
पूजोपाधिश्च यो दृष्टः कुत्सनोपाधयश्च ये ।  
तेषां भिन्ननिमित्तत्वान्नियमार्था पुनः श्रुतिः ॥ ३,१४.४३२ ॥  
असंभवेऽपि वा वृत्तेः स्यादेतल्लिङ्गदर्शनम् ।  
अच्वेरिति यथा लिङ्गं अभावेऽपि भृशादिषु ॥ ३,१४.४३३ ॥  
वत्यन्तावयवे वाक्ये यदौपम्यं प्रतीयते ।  
तत्प्रत्ययविधौ सूत्रे निर्देशोऽयं विचार्यते ॥ ३,१४.४३४ ॥  
क्रियेत्युपाधिः प्राथम्यात्प्रकृत्यर्थस्य यद्यपि ।  
न प्रातिपदिकं तत्र क्रियावाच्युपपद्यते ॥ ३,१४.४३५ ॥  
सत्त्ववृत्तस्य शेषे वा तृतीया साधनेऽपि वा ।  
तिङां असत्त्ववाचित्वादुभयं तन्न विद्यते ॥ ३,१४.४३६ ॥  
पाकादयस्तृतीयान्ताः सत्त्वधर्मसमन्वयात् ।  
न क्रियेत्यपदिश्यन्ते कृत्वोऽर्थप्रत्यये यथा ॥ ३,१४.४३७ ॥  
ये चाव्ययकृतः के चित्क्रियाधर्मसमन्विताः ।  
तेषां असत्त्ववाचित्वं तिङन्तैर्न विशिष्यते ॥ ३,१४.४३८ ॥  
कृत्वसुज्विषया यापि शयितव्यादिषु क्रिया ।  
उपमानोपमेयत्वं तत्रात्यन्तं असंभवि ॥ ३,१४.४३९ ॥  
न केवलौ द्रव्यगुणौ तद्वान्वाप्युपमीयते ।  
शयितव्यादिभिस्तेषु नोपमार्थोऽस्ति कश्चन ॥ ३,१४.४४० ॥  
उपमानोपमेयत्वे द्रव्ये चानुक्तधर्मिणि ।  
निमित्तत्वेन गम्यन्ते रूढयोगाः क्रियागुणाः ॥ ३,१४.४४१ ॥  
होतव्यसदृशो होतेत्यत्राप्यर्थो न विद्यते ।  
विरोधात्क्रियया तस्मात्क्रियावान्नोपमीयते ॥ ३,१४.४४२ ॥  
क्रिया समानजातिया तद्भावान्नोपमीयते ।  
जातिभेदेऽपि पाकेन भिन्नाः पाकादयः क्रियाः ॥ ३,१४.४४३ ॥  
आधारभेदाद्भिन्नायां उपमानस्य संभवः ।  
अध्येतव्येन विप्राणां तुल्यं अध्ययनं विशाम् ॥ ३,१४.४४४ ॥  
अर्थात्प्रकरणाद्वापि यत्रापेक्ष्यं प्रतीयते ।  
सामर्थ्यादनपेक्षस्य तस्य वृत्तिः प्रसज्यते ॥ ३,१४.४४५ ॥  
तैलपाकेन तुल्ये च घृतपाके विवक्षिते ।  
क्रियावदपि कार्याणां दर्शनात्प्रत्ययो भवेत् ॥ ३,१४.४४६ ॥  
अतिङ्ग्रहणं एवं तु समासस्य निवर्तकम् ।  
गमनं कारकस्येति ण्वुल्यन्यस्मिन्न संभवेत् ॥ ३,१४.४४७ ॥  
सर्वस्य परिहारार्थं समुदायत्वं आश्रितम् ।  
शुद्धायाः संभवान्न स्यात्क्रियाया ब्राह्मणादिषु ॥ ३,१४.४४८ ॥  
उपमानविवक्षायां स्वधर्मश्च निवर्तते ।  
क्रियाया न श्रुताद्यस्मादुपमानं समाप्यते ॥ ३,१४.४४९ ॥  
तृतीयोऽप्याश्रितो भेदो धर्मः साधारणो द्वयोः ।  
व्यापारवान्न कृत्स्नस्य साम्यं कृत्स्नेन विद्यते ॥ ३,१४.४५० ॥  
द्रव्ये वापि क्रियायां वा निमित्तात्तत्प्रकल्पते ।  
क्रियाणां विद्यमानत्वाद्वृत्तिर्न स्याद्गवादिषु ॥ ३,१४.४५१ ॥  
अभावात्केवलायास्तु तद्वानर्थः प्रतीयते ।  
प्रधानासंभवे युक्ता लक्षणार्था क्रियाश्रुतिः ॥ ३,१४.४५२ ॥  
क्रियान्तरेषु सापेक्षाः क्रियाशब्दाः क्रियान्तरे ।  
उपकाराय गृह्यन्ते यथैव ब्राह्मणादयः ॥ ३,१४.४५३ ॥  
यथा प्रकर्षः सर्वत्र निमित्तान्तरहेतुकः ।  
द्रव्यवद्गुणशब्देऽपि स निमित्तं अपेक्षते ॥ ३,१४.४५४ ॥  
यो य उच्चार्यते शब्दः स स्वरूपनिबन्धनः ।  
यथा तथोपमानेषु व्यपेक्ष न निवर्तते ॥ ३,१४.४५५ ॥  
क्रियावृत्तेस्तृतीयान्तस्य्- ऐवं चासंभवे सति ।  
प्रसिद्धन्यायकरणो भाष्ये युजिरुदाहृतः ॥ ३,१४.४५६ ॥  
अन्तर्भूते तु करणे प्रयोगो न पुनर्भवेत् ।  
न्यायेनायुक्तं इत्यत्र जीवतौ प्राणकर्मवत् ॥ ३,१४.४५७ ॥  
शास्त्राभ्यासाच्च भेदोऽयं अयुक्तं इति वर्ण्यते ।  
अशोभनं असंबद्धं इति रूढिर्व्यवस्थिता ॥ ३,१४.४५८ ॥  
विविभक्तिः प्रकृत्यर्थं प्रत्युपाधिः कथं भवेत् ।  
विभक्तिपरिणामे च प्रकल्प्यं विषयान्तरम् ॥ ३,१४.४५९ ॥  
विभक्त्यन्तरयोगो हि यस्य तद्विषयान्तरे ।  
विभक्त्यन्तरसंबन्धः सामर्थ्यादनुमीयते ॥ ३,१४.४६० ॥  
सारूप्यात्तु तदेवेदं इति तत्रोपचर्यते ।  
शब्दान्तरं विभक्त्या तु युक्तं शास्त्रे तदश्रुतम् ॥ ३,१४.४६१ ॥  
प्रकृतिश्चेत्तृतीयान्ता तेनेत्यस्मात्प्रतीयते ।  
क्रियेति प्रथमान्ता सा कथं भवितुं अर्हति ॥ ३,१४.४६२ ॥  
क्रिययेति तृतीया च प्रयोगे कस्य कल्प्यताम् ।  
तेनेत्यस्य हि संबन्धः सूत्रस्थेन न विद्यते ॥ ३,१४.४६३ ॥  
सोपस्कारेषु सूत्रेषु वाक्यशेषः समर्थ्यते ।  
तेन यत्तत्तृतीयान्तं क्रिया चेत्सेति गम्यते ॥ ३,१४.४६४ ॥  
उपाधेः कस्य चिद्वाक्ये प्रयोग उपलभ्यते ।  
प्रतीयमानधर्मान्यो न कदा चित्प्रयुज्यते ॥ ३,१४.४६५ ॥  
नीलं उत्पलं इत्यत्र न विशेष्ये न भेदके ।  
कश्चित्तद्धर्मवचनो वाक्ये शब्दः प्रयुज्यते ॥ ३,१४.४६६ ॥  
अत्यन्तानुगमात्तत्र न सूत्रे न च विग्रहे ।  
विभक्तिपरिणामेन किं चिदस्ति प्रयोजनम् ॥ ३,१४.४६७ ॥  
तृतीयान्तं क्रियेत्येतद्विग्रहे न प्रयुज्यते ।  
यथा दण्डः प्रहरणं क्रीडायां इति दृश्यते ॥ ३,१४.४६८ ॥  
घविधौ यच्च संज्ञायां इति सूत्र उदाहृतम् ।  
उपादानं प्रयोगेषु तस्यात्यन्तं न विद्यते ॥ ३,१४.४६९ ॥  
यैरप्रयुक्तैः संस्कारः प्रधानेषु प्रतीयते ।  
ते भेदेऽपि विभक्तीनां निर्दिश्यन्त उपाधयः ॥ ३,१४.४७० ॥  
समुदायेषु वर्तन्ते भावानां सहचारिणाम् ।  
शब्दास्तत्त्वविवक्षायां समुच्चयविकल्पयोः ॥ ३,१४.४७१ ॥  
समुच्चयस्तु क्रियते येषु प्रत्यर्थवृत्तिषु ।  
भेदाधिष्ठानया योगस्तेसां भवति संख्यया ॥ ३,१४.४७२ ॥  
सर्वैर्विशिष्टास्तैरर्थैर्जन्यन्ते सहचारिभिः ।  
बुद्धयः प्रतिपत्तॄणां शब्दार्थांस्तानतो विदुः ॥ ३,१४.४७३ ॥  
संसृष्टाः प्रत्ययेष्वर्थाः सर्व एवोपकारिनः ।  
तेषां प्रत्ययरूपेण सर्वेषां शब्दवाच्यता ॥ ३,१४.४७४ ॥  
केवलानां तु भावानां न रूपं अवधार्यते ।  
अनिरूपितरूपेषु तेषु शब्दो न वर्तते ॥ ३,१४.४७५ ॥  
पूर्वशब्दप्रयोगाच्च समूहान्न निवर्तते ।  
वर्ततेऽवयवे नापि नोपात्तं त्यजते क्व चित् ॥ ३,१४.४७६ ॥  
समुदायाभिधायि च यदि भेदं विशेषयेत् ।  
तत्रातुल्यविभक्तित्वं पूर्वकायादिवद्भवेत् ॥ ३,१४.४७७ ॥  
समूहे च प्रदेशे च पञ्चाला इति दृश्यते ।  
तथा विशेषणं सर्व इत्येतदुपपद्यते ॥ ३,१४.४७८ ॥  
तथार्धपिप्पलीत्यत्र जात्यन्तरनिवृत्तये ।  
अर्धं च पिप्पली चेति खन्दे शब्दः प्रतीयते ॥ ३,१४.४७९ ॥  
पञ्चालानां प्रदेशोऽपि भिन्नो जनपदान्तरात् ।  
तत्रान्यस्य निवृत्त्यर्थे शब्दे भेदो न गम्यते ॥ ३,१४.४८० ॥  
प्रसिद्धास्तु विशेषेण समुदाये व्यवस्थिताः ।  
प्रदेशे दर्शनं तेषां अर्थप्रकरणादिभिः ॥ ३,१४.४८१ ॥  
यदुपव्यञ्जनं जातेः सहचारि च कर्मसु ।  
तत्र वा रूढसंबन्धं यत्प्रायेणोपलक्षितम् ॥ ३,१४.४८२ ॥  
समुदायः प्रदेशो वेत्येवं तस्मिन्ननाश्रिते ।  
अर्थात्मन्यविशेषेण वर्तन्ते ब्राह्मणादयः ॥ ३,१४.४८३ ॥  
यश्च तुल्यश्रुतिर्दृष्टः समुदाये व्यवस्थितः ।  
तेनोपचरितैकत्वं प्रदेशेऽप्युपलभ्यते ॥ ३,१४.४८४ ॥  
संस्कारादुपघाताद्वा वृत्तोऽक्तपरिमाणके ।  
तैलादौ जातिशब्दोऽत्र सामर्थ्यादवसीयते ॥ ३,१४.४८५ ॥  
न जातिगुणशब्देषु मूर्तिभेदो विवक्षितः ।  
ते जातिगुणसंबन्ध- भेदमात्रनिबन्धनाः ॥ ३,१४.४८६ ॥  
कृष्णादिव्यपदेशश्च सर्वावयववृत्तिभिः ।  
गुणैस्तेऽप्येकदेशस्थाः पटादीनां विशेषकाः ॥ ३,१४.४८७ ॥  
पटावयववृत्तास्तु यदा तत्र पटादयः ।  
तदा तैलादिवत्तेषां जातिशब्दत्वं उच्यते ॥ ३,१४.४८८ ॥  
निवृत्त्यर्था श्रुतिर्येषां भेदस्तेष्वनपेक्षितः ।  
प्रदेशे समुदाये वा गुणोऽन्येषां निवर्तकः ॥ ३,१४.४८९ ॥  
ब्राह्मणाध्ययने तत्र वर्तते ब्राह्मणश्रुतिः ।  
सादृश्यं तत्र दृष्टं हि क्षत्रियाध्ययनादिभिः ॥ ३,१४.४९० ॥  
ब्राह्मणाध्ययने वृत्तिर्यदि स्याद्ब्राह्मणश्रुतेः ।  
वक्तव्यं केन धर्मेण तुल्यत्वं क्रिययोरिति ॥ ३,१४.४९१ ॥  
अध्येतरि यदा वृत्तिरुच्यते ब्राह्मणश्रुतेः ।  
निमित्तत्वं तदोपैति क्रियैवाध्येतरि स्थिता ॥ ३,१४.४९२ ॥  
सिम्हशब्देन संबन्धे गौर्यमात्राभिधायिना ।  
चैत्रात्षष्ठी प्रसज्येत योगे शत्त्र्यादिभिर्यथा ॥ ३,१४.४९३ ॥  
ब्राह्मणायेव दातव्यं वैश्यायेत्येवमादिषु ।  
संप्रदानादियोगश्च क्रियामात्रे न कल्पते ॥ ३,१४.४९४ ॥  
क्रियामात्राभिधायित्वादव्ययेषु वतेर्न च ।  
पाठः कदा चित्कर्तव्यस्तुल्यौ पक्षावुभौ यतः ॥ ३,१४.४९५ ॥  
जहाति जातिं द्रव्यं वा तस्मान्नावयवे स्थितः ।  
क्रियायास्तु श्रुतिर्यस्मात्तद्वत्यर्थेऽवतिष्ठते ॥ ३,१४.४९६ ॥  
अक्रियाणां निवृत्त्यर्था, यतश्चात्र क्रियाश्रुतिः ।  
क्रियोपलक्षिते तस्मात्क्रियाशब्दः प्रतीयते ॥ ३,१४.४९७ ॥  
होतव्यादिषु यस्माच्च क्रियान्या ब्राह्मणादिवत् ।  
अपेक्षणीया शुद्धेऽर्थे तस्माद्वृत्तिर्न कस्य चित् ॥ ३,१४.४९८ ॥  
सर्वं वाप्येकदेशो वा यस्मिन्नाश्रियते क्व चित् ।  
विशेषवृत्तिं तं सर्वं आहुर्भेदे व्यवस्थितम् ॥ ३,१४.४९९ ॥  
समुच्चयो विकल्पो वा प्रकाराः सर्व एव वा ।  
विशेषा इति वर्ण्यन्ते सामान्यं वाविकल्पितम् ॥ ३,१४.५०० ॥  
न हि ब्राह्मण इत्यत्र भेदः कश्चिदपाश्रितः ।  
अपाकृतो वा तेनायं समुदाये व्यवस्थितः ॥ ३,१४.५०१ ॥  
क्रिया त्वाश्रीयते यस्मिन्स भेदोऽध्यवसीयते ।  
तथान्यथा सर्वथा चेत्यप्रयोगे न विद्यते ॥ ३,१४.५०२ ॥  
उपमाने क्रियावृत्तिं उपमेये क्रियाश्रुतिः ।  
प्रत्याययन्ती भेदस्य करोतीव पदार्थताम् ॥ ३,१४.५०३ ॥  
व्यापारेणैव सादृश्ये व्यापारस्य विवक्षिते ।  
क्रियावद्वचनाच्छब्दात्प्रत्ययः प्रतिपाद्यते ॥ ३,१४.५०४ ॥  
क्रियावतोऽपि सादृश्ये वक्तुं इष्टे क्रियावता ।  
अध्येता ब्राह्मण इव प्रत्ययो न निवर्तते ॥ ३,१४.५०५ ॥  
अधीते तुल्य इत्येवं पुंल्लिङ्गेन विशेषणम् ।  
क्रियावति क्रियायां तु तुल्यशब्दे नपुंसकम् ॥ ३,१४.५०६ ॥  
प्रकृत्यर्थे विशिष्टेऽपि प्रत्ययार्थाविशेषणात् ।  
पुत्रेण तुल्यः कपिल इति वृत्तिः प्रसज्यते ॥ ३,१४.५०७ ॥  
याः पुत्रे रूढसंबन्धाः क्रिया लोके विवक्षिताः ।  
ताभिः क्रियावतः पुत्राद्गुणतुल्ये वतिर्भवेत् ॥ ३,१४.५०८ ॥  
अन्तर्भूतं निमित्तं च रूढिशब्देषु यद्यपि ।  
क्रियास्तु सहचारिण्यो रूढाः सन्ति पदार्थवत् ॥ ३,१४.५०९ ॥  
क्रमं तु यदि बाधित्वा प्रत्ययार्थविशेषणम् ।  
प्रधानानुग्रहात्साम्याद्विभक्तेश्चावतिष्ठते ॥ ३,१४.५१० ॥  
प्रकृतेरविशिष्टत्वात्क्रियातुल्ये प्रसज्यते ।  
पुत्रादौ गुणशब्देभ्यः पूर्वोक्तस्य विपर्यये ॥ ३,१४.५११ ॥  
स्थूलेन तुल्यो यातीति बहिरङ्गा क्रियाश्रुतिः ।  
अनिमित्तं वतेस्तुल्यं यातीत्यत्रेष्यते वतिः ॥ ३,१४.५१२ ॥  
द्वयं विशेष्यते तेन यदेकत्र विशेषणम् ।  
तुल्यशब्दो हि तं धर्मं उभयस्थं अपेक्षते ॥ ३,१४.५१३ ॥  
एकः समानो धर्मश्चेदुपमानोपमेययोः ।  
तुलया संमितं तुल्यं इति तत्रोपपद्यते ॥ ३,१४.५१४ ॥  
सूत्रे श्रुतश्च द्विष्ठोऽसावभेदेन प्रतीयते ।  
न च सामान्यशब्दत्वादश्रुता गम्यते क्रिया ॥ ३,१४.५१५ ॥  
अश्रुताश्च प्रतीयन्ते निदेशस्थायितादयः ।  
ये धर्मा नियतास्तेषां पुत्रादिषु न विद्यते ॥ ३,१४.५१६ ॥  
अनाश्रितक्रियस्तस्मान्न तुल्योऽस्ति क्रियावता ।  
क्रियायाः श्रवणे सापि क्रियावत्ता प्रतीयते ॥ ३,१४.५१७ ॥  
द्वयोः प्रतिविधानाच्च ज्यायस्त्वं अभिधीयते ।  
नित्यासत्त्वाभिधायित्वात्प्रत्ययार्थविशेषणे ॥ ३,१४.५१८ ॥  
असत्त्वभूतो व्यापारः केवलः प्रत्यये यतः ।  
विद्यते लक्षणार्थत्वं नास्ति तेन क्रियाश्रुतेः ॥ ३,१४.५१९ ॥  
क्रियावतस्तु ग्रहणात्प्रकृत्यर्थविशेषणे ।  
क्रियामात्रेन तुल्यत्वे सिद्धासत्त्वाभिधायिता ॥ ३,१४.५२० ॥  
यदा क्रियानिमित्तं तु सादृश्यं स्यात्क्रियावतोः ।  
क्रियावतोऽभिधेयत्वात्तदा द्रव्याभिधायिता ॥ ३,१४.५२१ ॥  
अव्ययेषु वतेः पाठः कार्यस्तत्र स्वरादिवत् ।  
ब्राह्मणेन समोऽध्येतेत्यत्र च प्रत्ययो भवेत् ॥ ३,१४.५२२ ॥  
सामानाधिकरण्यं च वत्यर्थेनापदिश्यते ।  
तुल्यं इत्यन्यथा कल्प्यो वाक्यशेषोऽश्रुतो भवेत् ॥ ३,१४.५२३ ॥  
क्रियावतोश्च सादृश्ये प्रत्ययार्थविशेषणे ।  
अध्येत्रा सदृशोऽध्येतेत्यत्र नास्ति वतेर्विधिः ॥ ३,१४.५२४ ॥  
तुल्यार्थैरिति या तस्यास्तृतीयाया न भिद्यते ।  
अर्थो भेदेऽपि सर्वाभिरितराभिर्विभक्तिभिः ॥ ३,१४.५२५ ॥  
भोज्यते ब्राह्मण इव तुल्यं भुक्तं द्विजातिना ।  
पश्यति ब्राह्मणं इव तुल्यं विप्रेण पश्यति ॥ ३,१४.५२६ ॥  
ब्राह्मणेनेव विज्ञातं तुल्यं ज्ञातं द्विजातिना ।  
दीयतां ब्राह्मणायेव तुल्यं विप्रेण दीयताम् ॥ ३,१४.५२७ ॥  
ब्राह्मणादिव वैश्यात्त्वं अधीष्वाध्ययनं बहु ।  
इत्येवमादिभिर्भेदस्तृतीयाया न कश्चन ॥ ३,१४.५२८ ॥  
तुल्यं मधुरयाधीये मात्रा तुल्यं स्मरामि ताम् ।  
मधुरायाश्च मातुश्च कथं सादृश्यकल्पना ॥ ३,१४.५२९ ॥  
मधुराविषयः पाठः स्मरणं मातृकर्मकम् ।  
मधुरामातृशब्दाभ्यां अभेदेनाभिधीयते ॥ ३,१४.५३० ॥  
उष्ट्रावयवतुल्येषु मुखेषूष्ट्रश्रुतिर्यथा ।  
वर्तते गृहतुल्ये च प्रासादे मधुराश्रुतिः ॥ ३,१४.५३१ ॥  
यथाध्ययनयोः साम्यं अध्येत्रोरपदिश्यते ।  
तथा क्रियागतैर्धर्मैरुच्यन्ते साधनाश्रयाः ॥ ३,१४.५३२ ॥  
इवार्थे यच्च वचनं पूर्वसूत्रे च यो विधिः ।  
क्रियाशब्दश्रुतौ भेदो न कश्चिद्विद्यते तयोः ॥ ३,१४.५३३ ॥  
यद्यप्युपाधिरन्यत्र नियतो न प्रयुज्यते ।  
रूपाभेदात्त्वनिर्ज्ञाता क्रियात्र श्रूयते पुनः ॥ ३,१४.५३४ ॥  
यथा व्युत्परयः पुच्छौ क्यङन्ते सुदुरादयः ।  
सत्यपि प्रत्ययार्थत्वे भेदाभावादुदाहृताः ॥ ३,१४.५३५ ॥  
एवं च सति पूर्वेण सिद्धोऽत्रापि वतेर्विधिः ।  
नियमे वाभिधाने वा भिद्यते न क्रियाश्रुतिः ॥ ३,१४.५३६ ॥  
इवे द्रव्यादिविषयः प्रत्ययः पुनरुच्यते ।  
क्रियाणां एव सदृश्वे पूर्वसूत्रे विधीयते ॥ ३,१४.५३७ ॥  
मधुरायां इव गृहा ब्राह्मणस्येव पाण्डुराः ।  
इत्यत्र द्रव्यगुणयोः पूर्वेण न वतिर्भवेत् ॥ ३,१४.५३८ ॥  
आरम्भस्याक्रियार्थत्वे नार्थो योगेन विद्यते ।  
ऋते क्रियाया ग्रहणात्पूर्वयोगेन सिध्यति ॥ ३,१४.५३९ ॥  
मधुरावयवे वृत्तिर्व्वाख्याता मधुराश्रुतेः ।  
ब्राह्मणावयवान्दन्तान्वक्ष्यति ब्राह्मणश्रुतिः ॥ ३,१४.५४० ॥  
न का चिदिवयोगे तु बाह्यात्संबन्धिनो ।  
षष्ठी विधीयते तत्र पूर्वेण प्रत्ययो भवेत् ॥ ३,१४.५४१ ॥  
आधिक्यं तुल्यशब्देन संबन्ध उपजायते ।  
षष्ठीतृतीये तत्र स्तस्तुल्यशब्दो हि वाचकः ॥ ३,१४.५४२ ॥  
इवशब्दप्रयोगे तु बाह्यात्संबन्धिनो विना ।  
नाधिक्यं उपमानेऽस्ति द्योतकः स प्रयुज्यते ॥ ३,१४.५४३ ॥  
इवे यो व्यतिरेकोऽत्र स प्रासादादिहेतुकः ।  
तुल्ये तद्विषयापेक्षं आधिक्यं उपजायते ॥ ३,१४.५४४ ॥  
गवयेन समोऽनद्वानिति वृत्तिस्तथा भवेत् ।  
न त्वस्ति गौरिवेत्यत्र व्यतिरेक इवाश्रयः ॥ ३,१४.५४५ ॥  
उपमेयेन संबन्धात्प्राक्प्रासादादिहेतुके ।  
व्यतिरेके वतेर्भावो न तुल्यार्थत्वहेतुके ॥ ३,१४.५४६ ॥  
इवशब्देन संबन्धे न तृतीया विधीयते ।  
प्रकृतां तां अतस्त्यक्त्वा विभक्त्यन्तरं आश्रितम् ॥ ३,१४.५४७ ॥  
सप्तम्यपि न तत्रास्ति ज्ञापकार्था तु सा कृता ।  
इष्टा सा शेषविषये नियतासु विभक्तिषु ॥ ३,१४.५४८ ॥  
यदि तु व्यतिरेकेण विषयेऽस्मिन्विभक्तयः ।  
प्रवर्तेरंस्तृतीयैव व्यभिचारं प्रदर्शयेत् ॥ ३,१४.५४९ ॥  
व्यभिचारे तथा सिद्धे सप्तमीग्रहणाद्विना ।  
सप्तम्येवोच्यते सर्वा न सन्त्यन्या विभक्तयः ॥ ३,१४.५५० ॥  
अत्यन्तं अत्र विषये सप्तम्या ज्ञापकार्थया ।  
बाधिता विनिवर्तेत षष्ठी सा गृह्यते पुनः ॥ ३,१४.५५१ ॥  
पूर्वाभ्यां एव योगाभ्यां विग्रहान्तरकल्पनात् ।  
अर्हार्थेऽपि वतिः सिद्धः स त्वेकेन निदर्श्यते ॥ ३,१४.५५२ ॥  
तेन तुल्यं इति प्राप्ते क्रियोपाधिः प्रसिध्यति ।  
राजवद्वर्तते राजेत्यत्र भेदे विवक्षिते ॥ ३,१४.५५३ ॥  
राजत्वेन प्रसिद्धा ये पृथुप्रभृतयो नृपाः ।  
युधिष्ठिरान्तास्तेऽन्येषां उपमानं महीक्षिताम् ॥ ३,१४.५५४ ॥  
सिद्ध्यसिद्धिकृतो भेद उपमानोपमेययोः ।  
सर्वत्रैव यतोऽसिद्धं प्रसिद्धेनोपमीयते ॥ ३,१४.५५५ ॥  
राजवद्रूपं अस्येति राजन्येव विवक्षिते ।  
अक्रियार्थेन योगेन द्वितीयेन भविष्यति ॥ ३,१४.५५६ ॥  
उपमानाविवक्षायां नियमार्थोऽयं उच्यते ।  
धर्मोऽर्हतिक्रियाकर्ता तदर्थं वचनं पुनः ॥ ३,१४.५५७ ॥  
कृतहस्तवदित्येतत्प्रसिद्धेष्वेव दृश्यते ।  
राजत्वेन प्रसिद्धे च राज्ञि राजवदित्यपि ॥ ३,१४.५५८ ॥  
अराज्ञि येषां धर्माणां दृष्टोऽत्यन्तं असंभवः ।  
ते राजनि नियम्यन्ते त्यज्यन्ते व्यभिचारिणः ॥ ३,१४.५५९ ॥  
अर्हतेश्च क्रिया कर्त्री या तस्यां वतिरिष्यते ।  
राजानं अर्हति च्छत्त्रं इति न त्वेवमादिषु ॥ ३,१४.५६० ॥  
प्रयुक्तानां हि शब्दानां शास्त्रेणानुगमः सताम् ।  
छत्त्राद्यर्थे तु वचने प्रत्याख्यानं न संभवेत् ॥ ३,१४.५६१ ॥  
तदर्हं इति नारब्धं सूत्रं व्याकरणान्तरे ।  
संभवत्युपमात्रापि भेदस्य परिकल्पनात् ॥ ३,१४.५६२ ॥  
एकस्य कार्यनिर्ज्ञानात्सिद्धस्य विषयान्तरे ।  
तद्धर्मत्वविवक्षायां बुद्ध्या भेदः प्रकल्प्यते ॥ ३,१४.५६३ ॥  
सूत्रारम्भान्न चैतस्मादिवशब्दस्य विद्यते ।  
प्रयोगः सोऽपि चैतस्य विषये विद्यते वतेः ॥ ३,१४.५६४ ॥  
दस्युहेन्द्र इवेत्येतदैन्द्रमन्त्रे प्रयुज्यते ।  
अन्यत्र दृष्टकर्मेन्द्रो यथेत्यस्मिन्विवक्षिते ॥ ३,१४.५६५ ॥  
पूर्वां अवस्थां आश्रित्य यावस्था व्यपदिश्यते ।  
सदृशस्त्वं तवैवेति तत्रैवं अभिधीयते ॥ ३,१४.५६६ ॥  
प्रसिद्धभेदं यत्रान्यदुपमानं न विद्यते ।  
उपमेयस्य तत्रात्मा स्वबुद्ध्या प्रविभज्यते ॥ ३,१४.५६७ ॥  
योऽपि स्वाभाविको भेदः सोऽपि बुद्धिनिबन्धनः ।  
तेनास्मिन्विषये भिन्नं अभिन्नं वा न विद्यते ॥ ३,१४.५६८ ॥  
अङ्गदी कुण्डली चेति दर्शयन्भेदहेतुभिः ।  
चैत्रं ईदृशं इत्याह बुद्ध्यवस्थापरिग्रहात् ॥ ३,१४.५६९ ॥  
एतैः शब्दैर्यथाभूतः प्रत्ययात्मोपजायते ।  
तत्प्रत्ययानुकारेण विषयोऽप्युपपद्यते ॥ ३,१४.५७० ॥  
बुद्ध्यवस्थाविभागेन भेदकार्यं प्रतीयते ।  
जन्यन्त इव शब्दानां अर्थाः सर्वे विवक्षया ॥ ३,१४.५७१ ॥  
तथाविधेऽपि बाह्येऽर्थे भिद्यन्ते यत्र बुद्धयः ।  
न तत्र कश्चित्सादृश्यं सदपि प्रतिपद्यते ॥ ३,१४.५७२ ॥  
अत्यन्तं विषये भिन्ने यावत्प्रख्या न भिद्यते ।  
न तावत्प्रत्यभिज्ञानं कस्य चिद्विनिवर्तते ॥ ३,१४.५७३ ॥  
अयं एव तु सूत्रेण भेदो भेदेन दर्शितः ।  
प्रसिद्धं अपि दुर्ज्ञानं अबुधः प्रतिपद्यते ॥ ३,१४.५७४ ॥  
वैयाकरणवद्ब्रूते न वैयाकरणः सदा ।  
वैयाकरणवद्ब्रूष्वेत्यतः सोऽप्यभिधीयते ॥ ३,१४.५७५ ॥  
के चित्पुमांसो भाषन्ते स्त्रीवत्पुंवच्च योषितः ।  
व्यभिचारे स्वधर्मोऽपि पुनस्तेनोपदिश्यते ॥ ३,१४.५७६ ॥  
सदृशस्त्वं तवैवेति लोके यदभिधीयते ।  
उपमानान्तरं तत्र प्रसक्तं विनिवर्तते ॥ ३,१४.५७७ ॥  
युक्तं औपयिकं राज्ञ इत्यर्थस्य निदर्शने ।  
उपमानाविवक्षायां तदर्हं इति पठ्यते ॥ ३,१४.५७८ ॥  
प्रसक्तानुप्रसक्तस्तु वतिशेषोऽभिधीयते ।  
उपमानाभिसंबन्धादस्मिन्वतिरुदाहृतः ॥ ३,१४.५७९ ॥  
प्रधानकल्पनाभावे गुणशब्दस्य दर्शनात् ।  
उपसर्गाद्वतौ सिद्धा धातौ धात्वर्थकल्पना ॥ ३,१४.५८० ॥  
स्वं रूपं इति चैतस्मिन्नर्थस्यापि परिग्रहः ।  
रूपवज्ज्ञापितस्तस्मादासन्नोऽर्थो ग्रहीष्यते ॥ ३,१४.५८१ ॥  
धात्वर्थेनोपजनितं साधनत्वेन साधनम् ।  
धातुना कृतं इत्येवं अस्मिन्सूत्रे प्रतीयते ॥ ३,१४.५८२ ॥  
यः शब्दश्चरितार्थत्वादत्यन्तं न प्रयुज्यते ।  
विषयेऽदर्शनात्तत्र लोपस्तस्याभिधीयते ॥ ३,१४.५८३ ॥  
क्रियायां साधने द्रव्ये प्रादयो ये व्यवस्थिताः ।  
तेभ्यः सत्त्वाभिधायिभ्यो वतिः स्वार्थे विधीयते ॥ ३,१४.५८४ ॥  
प्रत्ययेन विना प्रादिस्तत्रार्थे न प्रयुज्यते ।  
भेदेन तु समाख्याने विभागः परिकल्पितः ॥ ३,१४.५८५ ॥  
अनङ्गीकृतसत्त्वं तु यदि गृह्येत साधनम् ।  
विभक्तिभिर्नियोगः स्याद्यथैव तसिलादिषु ॥ ३,१४.५८६ ॥  
पाठाद्यैरविभक्तित्वं वत्यन्तेष्वनुगम्यते ।  
तेषां उद्वत इत्यत्र वक्तव्या सविभक्तिता ॥ ३,१४.५८७ ॥  
वत्यर्थं नावगाहेते पुंवदित्यस्य दर्शनात् ।  
नञ्स्नञावपवादस्य बाधकं तन्निपातनम् ॥ ३,१४.५८८ ॥  
एतं उत्क्रामतो नूनं वत्यर्थं नञ्स्नञाविति ।  
तयोः प्रवृत्तावुत्सर्गो बाधनान्नोपपद्यते ॥ ३,१४.५८९ ॥  
नञ्स्नञौ विहितौ येन स योगो नावगाहते ।  
वतिप्रकरणं तद्धि लिङ्गं एवं समर्थ्यते ॥ ३,१४.५९० ॥  
अभेदेनोपमानस्य भिन्नार्थोपनिपातिता ।  
ऊहस्तथोपमानानां अङ्गवन्नोपलभ्यते ॥ ३,१४.५९१ ॥  
गावेधुके चरौ दृष्टा गोविकर्ताक्षवापयोः ।  
पशू रुद्र इव ह्येतावित्येकवचनश्रुतिः ॥ ३,१४.५९२ ॥  
उपमानस्य भेदाच्च बहुषु स्यादञो विधिः ।  
काश्यपा इति लोपः स्यात्तथा प्रतिकृतिष्वपि ॥ ३,१४.५९३ ॥  
एवं तु युक्तवद्भावादत्रैकवचनं भवेत् ।  
लुं मनुष्ये तथोक्तं स्याल्लिङ्गस्यैकस्य सिद्धये ॥ ३,१४.५९४ ॥  
उपमेयेषु भिन्नेषु किं चिदेकं प्रवर्तते ।  
प्रत्ययस्य विधौ तत्र नित्यं युक्तवदिष्यते ॥ ३,१४.५९५ ॥  
यदा प्रत्युपमेयं तु तदेकैकं अवस्थितम् ।  
तदा बाह्यार्थभेदेन तद्धितान्तं प्रचीयते ॥ ३,१४.५९६ ॥  
यथा समूहप्रचये द्विगूनां भिन्नसंख्यता ।  
पञ्चपूल्यादिषु तथा लुबन्तप्रचयो भवेत् ॥ ३,१४.५९७ ॥  
प्रचये भिद्यमाने तु संख्या पूलेषु भिद्यते ।  
अर्थभेदो लुबन्तेषु नैवं कश्चन दृश्यते ॥ ३,१४.५९८ ॥  
येषूपमेयवचनः शब्दोऽन्यो न प्रयुज्यते ।  
उपमानस्य तत्रान्यैः संख्याया भेद इष्यते ॥ ३,१४.५९९ ॥  
यथा गुडतिलादीनां प्रयोगादेकसंख्यता ।  
पाकादेरप्रयोगे तु भिन्ना संख्याभिधीयते ॥ ३,१४.६०० ॥  
यः संबन्धिगतो भेदः स प्रयोगे प्रतीयते ।  
संबन्धिनां अतो भेद उपमेये न गम्यते ॥ ३,१४.६०१ ॥  
तस्मात्सामान्यशब्दत्व- प्रसङ्गविनिवृत्तये ।  
उपमेयगतो भेद उपमानेषु दृश्यते ॥ ३,१४.६०२ ॥  
उपमानं समस्तानां अभिन्नं श्रूयते क्व चित् ।  
भिन्नानां उपमेयनां एकैकं वोपमीयते ॥ ३,१४.६०३ ॥  
यथा गरुड इत्येतद्व्यूहापेक्षं प्रयुज्यते ।  
एकेन यत्र सादृश्यं वैनतेयेन हस्तिनाम् ॥ ३,१४.६०४ ॥  
एकस्यापि प्रतीयेत भिन्ना प्रतिकृतिः सह ।  
काश्यपस्येति तेनायं प्रत्येकं अवतिष्ठते ॥ ३,१४.६०५ ॥  
मेघाः शैल इवेत्युक्ते समस्तानां प्रतीयते ।  
सादृश्यं गिरिणैकेन प्रत्येकं तेन भिद्यते ॥ ३,१४.६०६ ॥  
छापेक्षा तद्विषयता विधेयत्वान्न गम्यते ।  
काकतालीयं इत्यत्र प्रसिद्धं ह्युपलक्षणम् ॥ ३,१४.६०७ ॥  
राजाश्वादिश्च विषयः स्यादन्यो वेत्यनिश्चितम् ।  
तेन च्छस्य विधानात्प्राग्व्यपदेशो न विद्यते ॥ ३,१४.६०८ ॥  
द्वयोरिवार्थयोरत्र निमित्तत्वं प्रतीयते ।  
एकेनावयवो युक्तः प्रत्ययोऽन्येन युज्यते ॥ ३,१४.६०९ ॥  
चैत्रस्य तत्रागमनं काकस्यागमनं यथा ।  
दस्योरभिनिपातस्तु तालस्य पतनं यथा ॥ ३,१४.६१० ॥  
संनिपाते तयोर्यान्या क्रिया तत्रोपजायते ।  
वधादिरुपमेयेऽर्थे तया छविधिरिष्यते ॥ ३,१४.६११ ॥  
क्रियायां समवेतायां द्रव्यशब्दोऽवतिष्ठते ।  
पातागमनयोः काक- तालशब्दौ तथा स्थितौ ॥ ३,१४.६१२ ॥  
यदन्वाख्यायकं वाक्यं तदेवं परिकल्प्यते ।  
प्रयोगवाक्वं यल्लोके तदेवं न प्रयुज्यते ॥ ३,१४.६१३ ॥  
ययोरतर्किता प्राप्तिर्दृश्यते काकतालवत् ।  
तयोः समासप्रकृतेर्वृत्तिरभ्युपगम्यते ॥ ३,१४.६१४ ॥  
काकस्य तालेन यथा वधो यस्य तु दस्युना ।  
तत्र चित्रीकृतेऽन्यस्मिन्नुपमेये छ इष्यते ॥ ३,१४.६१५ ॥  
चञ्चत्प्रकारश्चञ्चत्को बृहत्क इति चापरे ।  
मणिमड्डूकखद्योतान्सादृश्वेन प्रचक्षते ॥ ३,१४.६१६ ॥  
तत्रोन्मेषनिमेषाभ्यां खद्योत उपमीयते ।  
श्वासप्रबन्धैर्मण्डूकः स्पन्दमानप्रभो मणिः ॥ ३,१४.६१७ ॥  
प्रविकासिप्रभोऽल्पोऽपि महान्य उपलभ्यते ।  
बृहत्क इति तत्रैष मणौ शब्दः प्रयुज्यते ॥ ३,१४.६१८ ॥  
सादृश्यं एव सर्वत्र प्रकारः कैश्चिदिष्यते ।  
भेदेऽपि तु प्रकाराख्या कैश्चिदभ्युपगम्यते ॥ ३,१४.६१९ ॥  
प्रकारवचनः कश्चित्प्रकारवति संस्थितः ।  
प्रकारमात्रे वर्तित्वा कश्चित्तद्वति वर्तते ॥ ३,१४.६२० ॥  
सादृश्यग्रहणं सूत्रे सदृशस्योपलक्षणम् ।  
तुल्ययोरव्ययीभावे सहशब्दोऽभिधायकः ॥ ३,१४.६२१ ॥  
विप्सासादृश्ययोर्वृत्तिर्या यथार्थाभिधायिनः ।  
स चायं अव्ययीभावे भेदो भेदेन दर्शितः ॥ ३,१४.६२२ ॥  
सादृश्यं योग्यता कैश्चिदनावभ्युपगम्यते ।  
यत्तु मूर्तिगतं साम्यं तत्सहेनाभिधीयते ॥ ३,१४.६२३ ॥  
इत्थंभावेऽपि सादृश्यं बुद्ध्यवस्थानिबन्धनम् ।  
ग्रहणे भेदमात्रस्य तत्रान्यैवाभिधीयते ॥ ३,१४.६२४ ॥  
गौर्वाहीक इति द्वित्वे सादृश्यं प्रत्युदाहृतम् ।  
शुक्लादौ सति निष्पन्ने वाहीको न द्विरुच्यते ॥ ३,१४.६२५ ॥  


इति भर्तृहरिकृतं वाक्यपदीयं समाप्तं










