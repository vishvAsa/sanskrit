+++
title = "वबयोः अभेदः"
+++
Source: [TW](https://ashtadhyayi.com/courses/bhaashaapaak3/)

धातुषु वबयोः अभेदः  
[[२१९]]  

धातुपाठे केचन धातवः वर्णभेदेन परिगणिताः विद्यन्ते । यथा - क्षीवृ / क्षीबृ मदे । पेवृ / पेबृ सेवने ।  
एते धातवः समानाः उत भिन्नाः इत्यस्मिन् सन्दर्भे कश्चन विशिष्टः नियमः नास्ति  
अपितु प्राचीनैः प्रयुक्तान् प्रयोगान् दृष्ट्वा एव तत्तत्स्थले निर्णयः करणीयः ।


प्रक्रियासर्वस्वम्, १६. अ अ (८.४.६८) इत्यत्र  
वाग्भटालङ्कारे श्लोकः २०  



‘दीनबन्धु झा’ इत्याख्येन वैयाकरणेन (१८७८—१९५५) रचिते ‘बकारविवेकः’ इत्यस्मिन् ७३-श्लोकात्मके लघुग्रन्थे बकारादीनाम्, वकारादीनां च धातूनाम्, तदुत्पन्नानां शब्दानां च सङ्ग्रहः कृतः ।  
अस्य ग्रन्थस्य कश्चन अंशः एतादृशः —

> बुधिर्बाधिश्च बन्धिश्च केवलोष्ठभवादिकाः ।  
अतस्तैर्धातुभिः सिद्धास्तादृशा एव सम्मताः ॥ १६ ॥  
बृह-बृही-बहि-बधी-बुस्-बाह-ब्रस-बुक्कयः ।  
बुन्दि-बुस्ती तथा बष्कि सक्रोशे तु स्मृतो बिटिः ॥ २४‌ ॥  
बिल भेदने बध स्थैर्ये ज्वलादिगणगो बलिः ।  
चुरादिपठितोऽप्येषः बिदिस्त्ववयवार्थकः ।  
धातवोऽमी केवलोष्ठजन्यवर्णादयो मताः ॥ २५ ॥  
बर्ह-बल्ह-बृहू-बेहृ-बाहृवस्यतयो बणिः ।  
ओष्ठ्याद्या मतभेदेन दन्त्योष्ठ्याद्याच कीर्तितः ॥ २६ ॥  
कबृ-क्षीबृ-क्लीब-चुम्बि-रम्बि-लम्ब्याम्बिलुम्बयः ।  
तुम्बि-कुम्बी-चौष्ठ्यमात्रजन्यवर्णान्तकाः मताः ॥ २७ ॥  
रफिधातोः परेऽर्बाद्या अपि ज्ञेयास्तथाविधाः ।  
एते येऽन्यत्र पठिता दन्तोष्ठ्यान्तास्तु ते स्मृताः ॥ २८‌ ॥  
शेषेषु धातुषु ज्ञेयाः वकारा ओष्ठ्यदन्त्यजाः ।  
धातुपाठे च द्रष्ट्रव्या धातुसूच्यां विशेषतः ॥ २९‌  ॥  
सम्प्रदायाच्च निर्णेयौ बकारौ द्विविधौ अपि — इति निर्णयः ।




“जयन्ती” इति शब्दः
२२४
भाषापाकः-3 | Neelesh Bodas | neelesh.bodas@gmail.com | https://ashtadhyayi.com/courses/bhaashaapaak3/
संस्कृते जयन्ती इति शब्दः भिन्नेषु अर्थेषु प्रयुज्यते —‌
जयन्ती वृक्षभिद्-गौर्यौ इन्द्रपुत्री-पताकयोः — इति मेदिनीकोशः ।
विशिष्टः वृक्षः (ओषधिविशेषः), गौरी, इन्द्रस्य पुत्री, ध्वजः — इति भिन्नाः अर्थाः ।
जया जयन्ती तर्कारी नार्देयी वैजयन्तिका  — इति अमरकोशे वनौषधिवर्गे । विशिष्टस्य शाकस्य इदं नाम ।
यस्यां रात्रौ श्रीकृष्णः जातः, तस्याः रात्रेः नाम अपि जयन्ती इति स्वीक्रियन्ते ।
अभिजित् नाम नक्षत्रम्, जयन्ती नाम शर्वरी, मुहूर्तो विजयो नाम, यत्र जातो जनार्दनः ॥ — इति हरिवंशे ।
अद्यतन काले जयन्ती इति शब्दः “जन्मदिनम् / जन्मोत्सवः” अस्मिन् अर्थे प्रयुज्यते । परन्तु कोशेषु अयं अर्थः न दृश्यते । तथापि नृसिंहजयन्ती, गीताजयन्ती, शङ्करजयन्ती आदयः शब्दाः संस्कृतपञ्चाङ्गेषु अपि दृश्यन्ते; अतः शिष्टप्रयोगात् अस्मिन् अर्थे अपि साधुत्वम् स्वीक्रियते । जयं पुण्यं च तनुते, जयन्तीं तेन तां विदुः — इति शिष्टवचनम् अपि अत्र स्वीक्रियते ।
व्युत्पत्तिः —  जि + शतृ + ङीप् → जयन्ती ।  अथ वा —  जि + झच् [तॄभूवहिवसिभासिसाधिगडिमण्डिजिनन्दिभ्यश्च ३.१२८ इति उणादिसूत्रम्) + ङीष् → जयन्ती । 

