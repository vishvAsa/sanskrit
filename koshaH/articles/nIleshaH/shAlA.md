+++
title = "शाला"
+++

Source: [TW](https://ashtadhyayi.com/courses/bhaashaapaak3/)

शाला = सभागृहम् / भवनम् / वास्तुः ।  

> वासः कुटी द्वयोः शाला  
सभा सञ्जवनं त्विदम् 

इत्यमरः ।  
यथा, पाकशाला, भोजनशाला, युद्धशाला, गोशाला, शस्त्रशाला, अश्वशाला इत्यादयः ।

कुत्रचित् भवनैकदेशम् (प्रकोष्ठः)  
अस्मिन् अर्थे अपि शालाशब्दः प्रयुज्यते ।  
यथा,  "गृहैः विशालैः अपि भूरिशालैः" इति शिशुपालवधे ३.५० इत्यत्र ।  
भूरयः (अनेकाः) शालाः (प्रकोष्ठाः) यस्य तत् भूरिशालं गृहम् ।

शाला = वृक्षस्य मुख्या शाखा ।  

> समे शाखालते स्कन्ध-  
शाखाशाले शिफाजटे 

इत्यमरः ।

> शाला द्रु-स्कन्ध-शाखाया  
गृह-गेहैक-देशयोः  

इति मेदिनीकोशः ।

विद्यालयः - अस्मिन् अर्थे शालाशब्दस्य प्रयोगः  
आधुनिककाले एव प्रसिद्धः ।  
सोऽपि प्रामुख्येण दक्षिणभारते ।  
पाठशाला = पाठभवनम् इति भवनार्थे अयं साधु एव । 

## भिन्नाः व्युत्पत्तयः
शलन्ति (गच्छन्ति) जनाः अत्र इत्यर्थे शल् (गतौ)  
इति भौवादिकात् ३.३.१२१ हलश्च इत्यनेन अधिकरणे घञ्-प्रत्ययः ।  
शल् + घञ् → शाल ।  
स्त्रीत्वे ४.१.४ अजाद्यतष्टाप् इति टाप् ।  
भवनम् - अस्मिन् अर्थे इयं व्युत्पत्तिः साधु । 

शलति (अग्रे सरति, आच्छादयति) इत्यर्थे शल् (चलनसंवरणयोः) इति भौवादिकात् ३.१.१४० ज्वलितिकसन्तेभ्यो णः इत्यनेन कर्त्रर्थे ण-प्रत्ययः ।  
शल् + ण → शाल ।   
स्त्रीत्वे ४.१.४ अजाद्यतष्टाप्  इति टाप् ।  
“वृक्षशाखा” अस्मिन् अर्थे इयं व्युत्पत्तिः साधु । 

श्यन्ति (तनूकुर्वन्ति, सम्पादयन्ति) कार्याणि अत्र इत्यर्थे  
शो (तनूकरणे) इति दैवादिकात् ३.३.१ उणादयो बहुलम् इत्यनेन  
बाहुलकात् अधिकरणे कालन् / लन् प्रत्ययः ।  
शो + कालन् / लन् → शाल ।  
स्त्रीत्वे ४.१.४ अजाद्यतष्टाप् इति टाप् ।  
“भवनम्” / “विद्यालयः” अस्मिन् अर्थे इयं व्युत्पत्तिः साधु । 

३.४.७७ लस्य इत्यत्र प्रदीपे कैयटेन  
“शामामलिभ्यः औणादिको लप्रत्ययः” इत्युक्त्वा शाला, माला, मल्ल — इत्येतेषां शब्दानाम् ल-प्रत्ययेन व्युत्पत्तिः दत्ता अस्ति । 

### डलयोः भेदेन व्युत्पत्तिः
शाडृ (श्लाघायाम्) इति भ्वादिगणस्य धातौ विद्यमानः डकारः  
‘डलयोः अभेदेन लकारस्यापि ग्रहणं करोति’ इति मत्वा,  
“शाल्” इति पृथक् धातुं स्वीकृत्य तस्मात्, शाल्यते (श्लाघ्यते / स्तूयते यः) इत्यस्मिन् अर्थे ३.३.१०३ गुरोश्च हलः इति सूत्रेण कर्मणि अ-प्रत्ययः, ततश्च ४.१.४ अजाद्यतष्टाप् इति टाप्-प्रत्यये कृते अपि शाला-शब्दः सिद्ध्यति ।  
एतत् क्षीरस्वामिनः मतम् । 

समानार्थकौ उभयथावर्णविशिष्टौ स्वतन्त्रौ धातू अवगन्तव्यौ,  
प्राचीने काशकृत्स्नपाठे "ईड ईल स्तुतौ" इति उभौ धातू पठ्येते —  
इति अत्र युधिष्ठिरमीमांसकः ।  
प्राचीनकाले एतादृशाः डकारोपेताः लकारोपेताः धातवः पार्थक्येन परिगण्यन्ते स्म,  
गच्छता कालेन लाघवार्थं तयोः अभेदम् अङ्गीकृत्य डान्तः एव धातुः निर्दिष्टः,  
तेन लान्तस्यापि ग्रहणं भवत्येव — इत्याशयः । 

### उपसंहारः
अनेन प्रकारेण, शालाशब्दस्य चतस्रः व्युत्पत्तयः सन्ति ।  
एकया व्युत्पत्या अपरस्याः व्युत्पत्याः बाधः नैव भवति,  
अपितु व्युत्पत्तिबाहुल्यात् अर्थविस्तरः सम्पद्यते ।  
"उपायस्य उपायान्तर-अदूषकत्वम्" इति न्यायेन  
साम्प्रतम् अस्माकं सर्वमपि प्रमाणमेव इति बोध्यम् — इति कृदन्तरूपमाला । 

सर्वाः अपि व्युत्पत्तयः प्रामाणिकाः एव स्वीकर्तव्याः इत्याशयः । 


