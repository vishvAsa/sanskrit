+++
title = "1.00 प्रवेशः"
unicode_script = "devanagari"
+++

## मङ्गलाचरणम्।

यस्य ज्ञानदयासिन्धोरगाधस्यानघा गुणाः।  
सेव्यतामक्षयो धीराः स श्रिये चामृताय च॥१॥

## प्रस्तावना

समाहृत्यान्यतन्त्राणि संक्षिप्तैः प्रतिसंस्कृतैः।  
संपूर्णमुच्यते वर्गैर्नामलिङ्गानुशासनम्॥२॥

## परिभाषा
प्रायशो रूपभेदेन साहचर्याच्च कुत्रचित्।  
स्त्रीपुंनपुंसकं ज्ञेयं तद्विशेषविधेः क्वचित्॥३॥

भेदाख्यानाय न द्वन्द्वो नैकशेषो न सङ्करः।  
कृतोऽत्र भिन्नलिङ्गानामनुक्तानां क्रमादृते॥४॥

त्रिलिङ्ग्यां त्रिष्विति पदं मिथुने तु द्वयोरिति।  
निषिद्धलिङ्गं शेषार्थं त्वन्ताथादि न पूर्वभाक्॥५॥
