+++
title = "११९ आङ्"

+++

## अज्
- {आज्}
- अज् (अज गतिक्षेपणयोः)।
- 'आजा नष्टं यथा पशुम्' (ऋ० १।२३।१३)। आजा=आज (छान्दसः साहितिको दीर्घः)। **आगमय, आनय, आहरेत्यर्थः।**
- 'पुनर्नो नष्टमाजतु' (ऋ० ६।५४।१०, अथर्व० ७।१०।४)। **आजतु आयातु, न उपैतु।**
- 'आहमजानि गर्भधमा त्वमजासि गर्भधम्' (वा० सं० २३।१९)। **आजानि आकृष्य क्षिपामि।**

## अञ्च्
- {आञ्च्}
- अञ्च (अञ्चु गतिपूजनयोः)।
- 'आच्या जानु दक्षिणतो निषद्य' (ऋ० १०।१५।६)। **आच्या=आच्य। सांहितिको दीर्घः। आच्य आभुज्य, नमयित्वा।**
- 'वायुरमित्राणामिष्वग्राण्याञ्चतु' (अथर्व० ११।१२।१६)। **आञ्चतु
भुजतु भुग्नानि करोतु।**

## अञ्ज्
- {आञ्ज्}
- अञ्ज् (अञ्जू व्यक्तिम्रक्षणकान्तिगतिषु)।
- 'आ नो दधिकाः पथ्यामनक्तु' (ऋ० ७।४४।५)। **आनक्तु म्रक्षयतु शोधयतु मार्ष्टु समी करोतु।**
- 'आ वां नक्षन्तो अद्रय आञ्जन्' (ऋ० ६।६३।३)। **सत्कारेण प्रतीच्छन्ति, सबहुमानं प्रतिगृह्णन्ति।**
- 'अक्षिणी आञ्ज्य' (आश्व० गृ० ४।६)। **अक्ते कृत्वेत्याह।**

## अद्
- {आद्}
- अद् (अद भक्षणे)।
- 'आत्तमद्य मध्यतो मेद उद्धृतम्' (वा० सं० २१।४३)। **आत्तं जग्धम् भक्षितम्।**

## अय्
- {आय्}
- अय् (अय गतौ)।
- 'यो अद्य स्तेन आयति सं सम्पिष्टो अपायति' (अथर्व० ४।३।५)। **आयति=आयते=आयाति।**

## अस्
- {आस्}
- अस् (असु क्षेपे)।
- 'घृतवतीमध्वर्यो स्रुचमास्यस्व' (श० ब्रा० १।५।२।१)। **आस्यस्व परिगृहाण। अस्यत्यूह्योर्वा वचनमिति तङ्।**

## इ
- {आइ}
- इ (इण् गतौ)।
- 'किन्निमित्तं त्वमागाः' (भा० आदि० ८८।१०)।
- 'आयने ते परायणे दूर्वा रोहतु पुष्पिणीः' (अथर्व० ६।१०६।१)। **आयने आगमे।**
- 'परा च यन्ति पुनरा च यन्ति' (ऋ० १।१२३।१२)। **पुनरायन्ति प्रत्यावर्तन्ते।**
- 'आ त एतु मनः पुनः' (ऋ० १०।५७।४)। **उक्तोऽर्थः।**
- 'अथान्नस्याये द्रष्टा भवति' (छां० उ० ७।९।१)। **आयो लाभः।**

## ईर्
- {एर्}
- ईर् (ईर गतौ)।
- 'द्युम्नवद् ब्रह्म कुशिकास एरिर एक एको दमे अग्निं समीधिरे' (ऋ० ३।२९।१५)। **एरिरे=आ ईरिरे। उदीरयामासुरित्यर्थः।**
- 'आमासु पक्वमैरयः' (ऋ० ८।७८।७)। **ऐरयः=इतः प्रैरयः=प्रापयः।**
- 'सौधन्वनासो अमृतत्वमेरिरे' (ऋ० ३।६।३)। **एरिरे आनशिरे विविदिरे।**

## उक्ष्
- {ओक्ष्}
- उक्ष् (उक्ष सेचने)।
- 'आ नो गव्यूतिमुक्षतं घृतेन' (ऋ० ७।६२।५)। **ओक्षतम् अभिषिञ्चतम्।**

## ॠ
- {आर्}
- ॠ (ॠ गतौ)।
- 'आर्च्छति वा एषोखा यद्भिद्यते' (श० ब्रा० ६।६।४।८)। **आर्च्छति आर्तिमाप्नोति।**
- 'मुख्यामार्तिमरिष्यति' (श० ब्रा० १।६।१।१६)। **मुखरोगं प्राप्स्यतीत्यर्थः।**
- 'राजा राजानमार्च्छति' (भा० भीष्म० ६५।१२)। **आसादयतीत्यर्थः।**
- 'स भीमं पञ्चभिर्विद्ध्वा…। विशोकं त्रिभिरानर्च्छत्' (भा० द्रोण० १५५।२२)।
- 'अङ्गे अङ्ग आर्पिता उत्सिताश्च' (अथर्व० ६।११२।३)। **आर्पिता आर्ति प्रापिताः।**

## कच्
- {आकच्}
- कच् (कच बन्धने)।
- 'त्वक्त्रं चाचकचे' (भट्टि० १४।९४)। **आचकचे आबबन्ध। परिवेष्टयामास।**

## कम्प्
- {आकम्प्}
- कम्प् (कपि चलने)।
- 'अनोकहाकम्पितपुष्पगधी' (पवनः) (रघु० २।१३)। **आकम्पितानि ईषत्कम्पितानि।**

## कल्
- {आकल्}
- कल् (कल गतौ संख्याने च)।
- 'स्पर्शमपि पावनमाकलयन्ति' (काद०)। **गणयन्ति, चिन्तयन्ति, मन्यन्त इत्यर्थः।**
- 'स्वच्छदुकूलपल्लवाकलितमौलेः' (काद०)। **आकलित उन्नद्धः।**
- 'संभ्रमाकलितांशुका' (कथा० २०।५२)। **आकलितो गृहीतः।**
- 'सुवर्णसूत्राकलिताधराम्बराम्' (शिशु० १।६।, ९।४५)। **आकलितं बद्धम्।**
- 'कुतूहलाकलितहृदया' (काद०)। **आकलितं गृहीतम्।**
- 'मारुताकलितास्तत्र द्रुमाः' (भा० आदि० ७०।९)। **आकलिता आकम्पिताः।**
- 'ईषदाकलितं चापि क्रोधाद् द्रुतपदं स्थितम्' (भा० वि० २३।६५)। **आकलितं वेपमानम्।**
- 'ततः पश्चादायान्तं भयहेतुमाकलय्य मन्थरो जलं प्रविष्टः' (हितोप०)। **आकलय्य दृष्ट्वा अवबुध्य।**
- 'यथा परशुराममाकलयतु भवती तावत्' (प्र० च ० ५।५)। **चिन्तयत्वित्यर्थः।**
- 'स्वं द्वीपं सप्तवर्षाणि विभज्य सप्तवर्षनामभ्य आत्मजेभ्य आकलय्य' (भा० पु० ५।२०।२)। **आकलय्य संक्रमय्य समर्प्य।**
- 'प्राचेतसाद्याः कवयोऽनवद्या यदेकदेशाकलनेऽपि नेशाः' (विश्व० च० ५।४९)। **आकलने कार्त्स्न्येन सङ्ख्याने उपवर्णने।**

## काङ्क्ष्
- {आकाङ्क्ष्}
- काङ्क्ष् (काक्षि काङ्क्षायाम्)।
- 'यो मे कृतस्त्वया कालस्तमाकाङ्क्षे जगत्पते' (भा० उ० १५।९)। **प्रतीक्ष इत्यर्थः।**
- ' अङ्ग पच। अङ्गयुक्ते तिङाकाङ्क्षम्' (पा० ८।२।९६) **इत्यत्र प्रत्युदाहरणं वृत्तिकारधृतम्। प्रत्युदाहरणं स्पष्टयन्नाह नैतदपरमाकाङ्क्षति (तिङन्तम्) इति। आकाङ्क्षति अपेक्षतेऽर्थकार्त्स्न्याय।**
- 'प्रत्याश्वसन्तं रिपुमाचकाङ्क्ष' (रघु० ७।४७)। **आचकाङ्क्ष प्रतीक्षाञ्चके।**
- 'यात्रार्थी कालमाकाङ्क्षंश्चरेद् भैक्षं समाहितः' (भा० आश्व० ४६।२१)। **आकाङ्क्षन् प्रतीक्षमाणः।**
- 'दक्षिणां दिशमाकाङ्क्षन् याचेतेमान् वरान् पितॄन्' (मनु० ३।२५८)। **दक्षिणदिशमभिमुखीभूतः, तां वीक्षमाण इति तात्पर्यम्।**
- 'असत्यामाकाङ्क्षायां सन्निधानमकारणम्' (६।४।२३ मी० शा० भा०)। **आकाङ्क्षाऽपेक्षा।**
- 'धर्मविवाहात्कुमारी परिग्रहीतारमनाख्याय प्रोषितमश्रूयमाणं सप्त तीर्थान्याकाङ्क्षेत्' (कौ० अ० ३।४।३१)। **आकाङ्क्षेत् प्रतीक्षेत। तीर्थमार्तवकालः।**
- 'तूष्णीं वै श्रेयस आकाङ्क्षन्ते' (ऐ० ब्रा० ७।१२)। **श्रेष्ठान्राजगुर्वादीन् आगत्य स्वाभीष्टं प्रार्थयन्ते।**

## काश्
- {आकाश्}
- काश् (काशृ दीप्तौ)।
- 'स यत्स आकाश आदित्य एव सः। एतस्मिन् ह्युदिते सर्वमिदमाकाशते' (जै० उ० १।२।५।२)। **आकाशते प्रकाशते भाति भासते।**
- 'अति नोऽर्जस्याकाशं नः कुर्विति' (ऐ० ब्रा० ३।४२)। **आकाशमवकाशम्।**
- 'आकाशं तदनाकाशं चक्रुर्भीमाम्बुवाहकाः' (रा० ३।२३।७)। **अनाकाशमप्रकाशं तमिस्रावगुण्ठितम्।**
- 'स सम्प्रत्युरः पुरुषमाकाश्य' (श० ब्रा० ७।४।१।४३)। **आकाश्य सम्प्रेक्ष्य।**
- 'आकाशवतो वै स लोकानभि सिध्यति' (छां० उ० ७।१२।२)। **आकाशवतो ऽवकाशवतो विशङ्कटान्।**

## कुच्
- {आकुच्}
- कुच् (कुच सम्पर्चन कौटिल्य प्रतिष्टम्भविलेखनेषु)।
- 'अस्तेयमिन्द्रियाकोचः' (स्कन्द पु० का० ४।४०।८६)। **आकोच आकुञ्चनं परकीयार्थादनतिसृष्टात्प्रतिसंहरणमिन्द्रियाणाम्।**

## कुञ्च्
- {आकुञ्च्}
- कुञ्च् (कुञ्च कौटिल्याल्पीभावयोः)।
- 'क्वचिद्बाण-निकृत्तानि शिरांसि द्विषतां रणे स्फुरन्त्याकुञ्चितोष्ठानि' (रा० ३।३१।२१)। **आकुञ्चितावोष्ठौ भुग्नावोष्ठौ। अन्तर्वक्रीकृतावित्यर्थः।**

## कू
- {आकू}
- कू (कूङ् शब्दे)।
- 'दुर्योधनस्य चाकूतं तृषितस्येव विप्रुषः' (भा० कर्ण० ९।२०)। **आकूतं चेष्टितमिति नीलकण्ठः।**
- 'चूडामण्डलबन्धनं तरलयत्याकूतजो वेपथुः' (उत्तर० ५।३५)। **आकूतं भावः क्रोधावेशः।**
- 'आकूतिः सत्या मनसो मे अस्तु' (ऋ० १०।१२८।४)। **आकूतिः सङ्कल्पः, अभिप्रायः, कामः।**

## कृ
- {आकृ}
- कृ (डुकृञ् करणे)।
- 'मयं न योषा कृणुते सधस्थ आ' (ऋ० १०।४०।२)। **आकृणुते आकरोति अभिमुखी करोति।**
- 'यो नूनं मित्रावरुणावभीष्टय आचक्रे हव्यदातये' (वा० सं० ३३।८५)। **उक्तोऽर्थः।**
- 'आ पुरन्दरं चकृम विप्रवचस इन्द्रं गायन्तोऽवसे' (ऋ० ८।६१।८)। **उक्तचर एवार्थः।**
- 'आ त्वामृजिश्वा सख्याय चक्रे' (ऋ० ५।२९।११)। **आचक्रे अभिमुखी करोति।**
- 'त्वं तानिन्द्र वृत्रहन् प्रतीचः पुनराकृधि' (अथर्व० ५।८।७)। **इतः पुनरावर्तयेत्याह।**
- 'पतिव्रतात्वात् सत्येन सोपश्रुतिमथाकरोत्' (भा० उ० १३।२६)। **आकरोत् आकारयत्।**
- 'मृगप्रयुक्तान्रथकांश्च हैमानाचक्रिरेऽस्मै सुहृदालयेभ्यः' (बुद्ध० २।२१)। **आचक्रुः=आजह्नुः।**
- 'दीर्घो न सिध्रमा कृणोत्यध्वा' (ऋ० १।१७३।११)। **आकृणोति निर्वर्तयति साधयति।**
- 'आक्रियते व्यज्यतेऽनयेत्याकृतिः संस्थानमुच्यते।' (पा० ४।१।६३ सूत्रे न्यासः)।
- 'यथैकबुद्धिविषया मूर्तिराक्रियते पटे' (वा० प० १।५३)। **आक्रियते व्यक्तिमापाद्यते।**
- 'आकारय मुनीन् शीघ्रं भोजनाय' (भा० ३)। **आकारय आह्वय शब्दय।**
- 'रदनिकामाकारय' (मृच्छ० ३)। **उक्तोऽर्थः।**
- 'मध्यस्थदृष्टिमाकारयति' (मृच्छ० ४)। **आकारयति आकर्षति बध्नाति।**
- '(महाराजं) पुनराकारयामास तमेव वरमङ्गना' (रा० २।१३।२)। **तमेव वरमुद्दिश्य राजानं सम्बोधयामास। ययाच इति तात्पर्यार्थः।**
- 'यदविद्यया वस्त्वाकार्यते' (यो० सू० २।४ भाष्ये)। **आकार्यते साकारं मूर्तिमत् क्रियते।**
- 'यावदरिः पारग्रामिकं विधिमाचिकीर्षति' (दशकु०)। **आचिकीर्षति निर्वोढुमिच्छति चिन्तयति।**
- 'लोकान्त्संगृभ्य मुहुराचरिक्रत्' (अथर्व० ११।५।६)। **आचरिक्रत्=पुनः पुनः करोतीत्यर्थः।**
- 'गोनामाचक्राणस्त्रीणि शीर्षा परा वर्क्' (ऋ० १०।८।९)। **आचक्राण आकुर्वन् आजन् समाजन्निति वा।**
- 'जङ्गलं वनविच्छेदविभक्तं स्वामिना कृतम्' (यो० वा० ६ (२) १८१।८)। **आकृतं समन्तात् कृतम्।**
- 'मुक्तश्चलितुमाकर्तुं शक्नोति न मनागपि' (यो० वा० ५।८५।९)। **आकर्तुमीषत् कर्तुम्।**
- 'ममापि कौतूहलेनाकारित एषः' (शा० ६)। **आकारितः प्रेरितः। किङ्कृतेयकाकारणाऽऽहूतिरित्यर्थः।**
- 'पुनर्नो रयिमा कृधि' (वा० सं० १२।८)। **आकृधि आकुरु। इत आहर।**
- 'विद्मा ह्यस्य भोजनमिनस्य यदा पशुं न गोपाः करामहे' (ऋ० १०।२३।६)। **भोजनं धनमाकरामहे स्वाभिमुखं कुर्म इत्यर्थः।**
- 'तन्नो महान्करति शुष्म्या चित्' (ऋ० ४।२२।१)। **आकरति स्वीकरोतु।**

## कृष्
- {आकृष्}
- कृष् (कृष विलेखने)।
- 'स तैः प्रकृष्यताकृष्यत च' (रा० ५।६१।१९)। **प्रकर्षणाकर्षणयोरभ्याकर्षविकर्षणैः।**
- 'आचकर्षतुरन्योन्यम्' (भा० आदि० १९०।२५-२६)।
- 'आकर्षणमर्वाक् कर्षणम्'। (६९।३२)। **इष्टान्मृगानाभिमुख्येन कर्षन्तनिष्टांश्च मुञ्वन्तमित्याह।**
- 'दूरममुना सारङ्गेण वयमाकृष्टाः' (शा०)। **दूरं नीता इत्यर्थः।**
- 'उमारूपेण यूयं ते संयमस्तिमितं मनः। शम्भोर्यतध्वमाक्रष्टुम् अयस्कान्तेन लोहवत्' (कु० २।५९)। **आक्रष्टुमाहर्तुमावर्जयितुं वशे कर्तुम्।**
- 'शाखां पुष्कराग्रेणाकृष्य' (पञ्चत०)। **आकृष्य स्वेन समं कृष्ट्वा**
- 'चापमाकृष्य' (शिशु० ९।४०)। **सज्यं कृत्वा। खड्गमाकृष्य=कोषान्निष्कृष्य उत्खाय।**
- 'हस्तात् कटकमाकृष्य' (मृच्छ०)। **आच्छिद्येत्यर्थः।**
- 'पञ्चतन्त्रात्तथान्यस्माद् ग्रन्थादाकृष्य' (हितोप० प्रस्तावनायाम्)। **आकृष्य उद्धृत्य।**
- 'तस्मादाकृष्य तद्राज्यं मम शीघ्रं प्रदीयताम्' (भा० आदि० १६६।२१)। **आकृष्य आच्छिद्य अपहृत्य।**
- 'आकर्षादिभ्यः कन्' (पा० ५।२।६४)। आकर्षात् ष्ठल् (पा० ४।४।९)। **आकर्ष इति सुवर्णपरीक्षार्थो निकषोपल उच्यत इति काशिका।**
- 'आकर्षस्तेऽवावफलः सुप्रणीतः' (भा० सभा० ६३।६)। **आकर्षो द्यूतम्। आकर्षः शारिफलके पाशके द्यूत इन्द्रिय इति विश्वः।**
- 'यथा भ्राम्यत्ययो ब्रह्मन् स्वयमाकर्षसन्निधौ' (भा० पु० ७।५।१४)। **आकर्षः=अयस्कान्तः। आकर्षेण चरतीत्याकर्षिकः।**
- 'आकर्षात्ष्ठल्' (पा० ४।४।९)। **आकर्ष इति सुवर्णपरीक्षार्थो निकषोपल इत्युक्तचरोर्थः।**
- 'दण्डमस्याकर्षतेति गर्हायाम्' (नि० २।११।२)।
- 'वसन्तसेनाभवनद्वारस्य सश्रीकता यत्सत्यं मध्यस्थस्यापि जनस्य दृष्टिमाकारयति' (मृच्छ० ४)। **आकारयति आकर्षति आवर्जयति।**
- 'शिलामाकुर्वतीं तीर्त्वा' (रा० २।७१।३) **शिलामा समन्तात् कुर्वतीं शिलाकर्षणस्वभावाम् (शिलावहामितिनाम्नीं नदीम्)।**

## कॄ
- {आकॄ}
- कॄ (कॄ विक्षेपे)।
- 'आ नः सोम पवमान किरा वसु' (ऋ० ९।८।१।३)। **आकिरा=आकिर। सांहितिको दीर्घः। आ समन्तात् किर। भूरि नो द्रविणं देहीत्यर्थः।**
- 'विचिन्वतीमाकिरन्तीमप्सरां साधुदेविनीम्' (अथर्व० ४।३८।२)। **उक्तोऽर्थः।**
- 'न तापसै र्ब्राह्मणै र्वा वयोभिरपि वा श्वभिः। आकीर्णं भिक्षुकैर्वान्यैरगारमुपसंव्रजेत्' (मनु० ६।५१)॥ **आकीर्णं व्याप्तम्। ब्रह्मचारी सन् यो रेतःपातेन व्रतं विलुम्पति स आकीर्णीत्युच्यते। विलुप्तब्रह्मचर्यः।**
- 'कदा नौ संगमो भावीत्याकीर्णे वक्तुमक्षमा' (काव्यादर्शे २।२६१)। **आकीर्णे जनाकुले स्थाने, जनसंमर्दे।**

## कै
- {आकै}
- कै (कै गै शब्दे)।
- 'त्वामवस्युराचके' (तै० सं० २।१।११।१८)। **आचके आभिमुख्येन शब्दयामि। लिट्युत्तमैकवचने रूपम्।**

## क्रन्द्
- {आक्रन्द्}
- क्रन्द् (क्रदि आह्वाने रोदने च)।
- 'किं क्रन्दसि दुराक्रन्द' (पञ्चत० ४।२९) **क्रन्दसि आक्रोशसि।**
- 'आक्रन्दे चाप्यपेहीति न दण्डं मनुरब्रवीत्' (मनु० ८।२९२)।
- 'आक्रन्द उच्चैरुच्चारः शब्दस्य। पुरूरवसमाक्रन्द' (विक्रम० १)। **त्राणार्थमाकारयेत्यर्थः।**
- 'आ त्वा शिशुराक्रन्दतु' (पा० गृ० ३।४)। **आक्रुश्याह्वयतु।**
- 'तृणाग्रलग्नैस्तुहिनैः पतद्भिराक्रन्दतीवोषसि शीतकालः' (ऋतु० ४।७)। **आक्रन्दति रोदिति। शोकाश्रूणि मुञ्चति।**
- 'आक्रन्दय बलमोजो न आधाः' (ऋ० ६।४७।३०)। **दुन्दुभिस्वनेन बलमाधेहीत्याह।**
- 'आक्रन्दय धनपते वरम्' (अथर्व० २।३६।६)। **आक्रन्दय सन्ततमभिधापयेत्यर्थ इति सायणः। अत्राङः क्रन्द सातत्य इति धातुमभ्यूहति भाष्यकारः।**
- 'जिघांसुद्रौणिमाक्रन्दे एक एवाभिधावति' (भा० सौ० १२।२)। **आक्रन्दो दारुणो रणः। आरावे रुदिते त्रातर्याक्रन्दो दारुणे रणे (अमरः)।**
- 'युध्यन्ते यस्यामाक्रन्दो यस्यां वदति दुन्दुभिः' (अथर्व० १२।१।४१)। **आक्रन्द आरावो रणभेरीनादः।**
- 'यात्रायां यदि विज्ञातमनाक्रन्दमनन्तरम्' (भा० शां० ६९।१९)। **आक्रन्दस्त्राता। अनाक्रन्दम् मित्रहीनम्। अनन्तरं बन्धुहीनम्।**
- 'पार्ष्णिग्राहं च सम्प्रेक्ष्य तथाऽऽक्रन्दं च मण्डले' (मनु० ७।२०७)। **आक्रन्दो नाम नृपतिर्यस्य विजिगीषो राज्यादेकान्तरं राज्यं (न त्वनन्तरम्)।**
- 'दष्टमेवमनाक्रन्दे भद्रे काममहाहिना' (भा० आदि० १७२।९)। **अनाक्रन्देऽत्रातरि (काले)।**
- 'एह्येहीति शिखण्डिनां पटुतरं केकाभिराक्रन्दितः' (मेघः) (मृच्छ० ५।२३)। **आक्रन्दित आहूतः।**
- 'आक्रन्दितं दोषवद् वेदाध्ययनमुच्यते' (संहितोप० ७।४)।
- 'यदा मन्येत नृपतिराक्रन्देन बलीयसा। पार्ष्णिग्राहाभिभूतोऽरिस्तदा यात्रां प्रयोजयेत्' (मात्स्य पु० २४०।२)॥
- 'पार्ष्णिग्राहं च सम्प्रेक्ष्य तथाक्रन्दं च मण्डले' (मनु० ७।२०७)। **इहारिं प्रति यातस्य विजिगीषोः पार्ष्णिग्राहात् त्राताऽऽक्रन्द उक्तः। पुराणवचने तु मनाग्भेदेन। अमरश्च पठति--सारावे रुदिते त्रातर्याक्रन्दो दारुणे रणे इति। यद्यप्यमर आक्रन्दं निर्विशेषेण त्रातारमाह तथापि मनुवचनसंवादायार्थसङ्कोचो बोद्धव्यः।**
- 'पश्चात्पार्ष्णिग्राह आक्रन्दः पार्ष्णिग्राहासार आक्रन्दासारः' (कौ० अ० ६।२।१८)।

## क्रम्
- {आक्रम्}
- क्रम् (क्रमु पादविक्षेपे)।
- 'आयं गौः पृश्निरक्रमीत्' (ऋ० १०।१८९।१)। **आक्रमीत् पर्यक्रमीत्।**
- 'आ वो मूर्धानमक्रमीम्' (ऋ० १०।१६६।५)।
- 'यावत्-प्रतापनिधिराक्रमते न भानुरह्नाय तावदरुणेन तमो निरस्तम्' (रघु० ५।७१)। **आक्रमते दिवमारोहति, उदयत इत्यर्थः। आक्रामति धूमो हर्म्यतलम्। आङ उद्गमने (पा० १।३।४०) इत्यत्र प्रत्युदाहरणं वृत्तौ। आरोहतीत्यर्थः।**
- स्वर्ग लोकमाक्रामत' (लाट्या श्रौ० ८।१२।८)। **उक्तोऽर्थः। आक्रामति वृद्धः कुतुपम्। आरोहति, अधितिष्ठति, श्रयते, प्रतिश्रयते।**
- 'बाह्यास्थानमण्डपस्थापितमासनमाचक्राम' (हर्ष०)। **अधितष्ठावित्यर्थः।**
- 'दैवेनाक्रम्यते सर्वं दैवं हि परमा गतिः' (रा० १।५९।२३)। **आक्रम्यतेऽभिभूयते।**
- 'येनाक्रमन्त्यृषयो ह्याप्तकामाः' (मुण्डकोप० ३।१।१)। **आक्रमन्ति=आक्रामन्ति, प्राप्नुवन्ति।**
- 'न च बर्हिराक्रामति' (शां० श्रौ० ३।१६।१८)। **बर्हिषि पदं न निदधातीत्यर्थः।**
- 'पादं पादेन नाक्रमेत्' (भा० अनु० ४९८२)। **पादस्योपरि पादं न निदधीतेत्यर्थः।**
- 'अथाश्वमाक्रमयति' (श० ब्रा० २।१।४।२३)। **आक्रमयति परिक्रमयति।**
- 'स तैराक्रमयामास शुद्धान्तं शुद्धकर्मभिः' (कु० ६।५२)। **आक्रमयामास प्रवेशयामास।**
- 'विजिगीषवो यथा परभूमिमाक्रमन्ति' (हितोप०)। **आक्रमन्ति आक्रमन्ति आस्कन्दन्ति प्रार्थयन्तेऽभियान्ति। संक्षेपेणोपदिष्टमार्ग आक्रम्यमाणो न दुःसहो भवति। आक्रम्यमाण आस्थीयमानः।**
- 'इह समदशकुन्ताक्रान्तवानीरवीरुत्०' (उत्तर० २।२०)। **आक्रान्ताऽऽश्रिताऽध्यासिता।**
- 'त्रेताग्निधूमाग्रम्… आक्रान्तविमानमार्गम्' (रघु० १३।३७)। **आक्रान्त आसादितो व्याप्तः।**
- 'आतपाक्रान्तोयमुद्देशः' (माल०३)। व्याप्त इत्यर्थः।**
- 'आक्रान्तपूर्वमिव भुजङ्गम्' (रघु० ९।७९)। **आक्रान्तम्=पादाक्रान्तम् अधस्पदं कृतमित्यर्थः।**
- 'शुशुभे तेन चाक्रान्तं मङ्गलायतनं महत्' (रघु० १७।२९)। **आक्रान्तमध्यासितम्।**
- 'साऽऽक्रान्ता जघनस्थलेन गुरुणा गन्तुं न शक्ता वयम्' (अमरु० ३४)।
- 'चकाराक्रान्तलक्ष्मीकः ससाधनमिवाश्रमम्' (कि० ११।७)। **आक्रान्ताऽभिभूता।**
- 'आक्रान्ता तिलकक्रियापि तिलकैः' (माल० ३।५)। **आक्रान्ता विशेषिताऽतिशयिता। दिदृक्षाक्रान्तहृदयः। दर्शनेच्छागृहीतचेताः।**
- 'निर्ययुस्तुरगाक्रान्ता रथैश्च सुमहारथाः' (रा० ६।१२७।१३)। **तुरगाक्रान्ता अश्वारूढाः।**
- 'वलिभिर्मुखमाक्रान्तम्' (भर्तृ० ३)। **आक्रान्तं व्याप्तम्।**
- 'शङ्काभिः सर्वमाक्रान्तम् अन्नं पानं च भूतले' (हितोप० १।२१)। **अस्माभिरियमाक्रान्ता मदीया तेन वल्लभा। आक्रान्ता वशे कृता। सन्धिनी।**
- 'गौराक्रान्ता वृषभेण' (अमरः)। **आक्रान्ताऽऽरूढा।**
- 'आक्रान्तिसंभावितपादपीठम्' (कु० ३।११)। **आक्रान्तिश्चरणन्यासः।**
- 'आक्रान्तितो न वशमेति महान्परस्य' (शिशु० ५।४१)। **आक्रान्तिरास्कन्दोऽवस्कन्दः।**
- 'यो भूतानि धनाक्रान्त्या वधात् क्लेशाच्च रक्षति' (भा० शां० ९७।८)। **धनाक्रान्त्याः (स्वस्य) धनस्य अपहारात्।**
- 'आक्रम्य याजिन् पृथिवीम्' (वा० सं० ११।१९)। **पदा मृत्पिण्डमधिष्ठायेत्याह। दैवमाक्रम्य पौरुषेण। बाधित्वेत्यर्थः।**
- 'एक एवास्य दोषो गुणानाक्रम्य तिष्ठति' (भा० वन० २९४।२२)। **आक्रम्याऽभिभूय। शिखरमाक्रम्य। शिखरमारुह्य।**
- 'पर्वताग्रं तु लोकात्मा हस्तेनाक्रम्य केशवः। देवानां मध्यतः स्थित्वा ममन्थ पुरुषोत्तमः' (रा० १।४५।३१)॥ **आक्रम्य धृत्वा, गृहीत्वा, अवलम्ब्य।**
- 'निगृह्य रोषं शोकं च धैर्यमाक्रम्य केवलम्' (रा० २।२२।३)। **आक्रम्य संश्रित्य, आस्थाय, आलम्ब्य।**
- 'यं च पन्थानमाक्रम्य प्रयाति मनुजेश्वरः' (रा० ५।८१।२२)। **उक्तोऽर्थः।**
- 'शावकानाक्रम्य कोटरमानीय प्रत्यहं खादति' (हितोप०)। **आक्रम्य=आस्कद्य=वशमानीय।**
- 'भुजगपतिरयं मे मार्गमाक्रम्य सुप्तः' (मृच्छ० ९।१२)। **आक्रम्य व्याप्य रुद्ध्वा।**
- 'योजनानां सहस्राणि बहून्याक्रम्य तिष्ठति' (कथा० १।१५)। **आक्रम्य, व्याप्य।**
- 'जम्बुद्वीपमाक्रम्य' (हितोप० ३)। **आक्रम्य=अतिक्रम्य।**
- 'आक्रम्य मानुषं कण्ठमाच्छिद्य धमनीमपि। उष्णं नवं प्रपास्यामि फेनिलं रुधिरं बहु' (भा० आदि० १५२।१०)॥ **कण्ठमाक्रम्य=कण्ठमवस्कद्य शिरोधिं भित्त्वा।**
- 'असमाप्तजिगीषस्य स्त्रीचिन्ता का मनस्विनः। अनाक्रम्य जगत्कृत्स्नं नो सन्ध्यां भजते रविः' (राज० ४।४४१)॥ **अनाक्रम्य=अलङ्घयित्वा, तेजसाऽनभिभूय।**
- 'केनाक्रमेण यजमानः स्वर्गं लोकमाक्रमते' (बृह० उ० ३।१।६)। **आक्रमः सोपानः।**
- 'हरिराक्रमणेन संनतिं किल बिभ्रीत भियेत्यसंभवः' (शिशु० १६।३४)। **आक्रमणमास्कन्दनम्।**
- 'स्वेन्द्रियाक्रमणं विना' (यो० वा० ६ (१)८१।१५)। **इन्द्रियाक्रमणम्=इन्द्रियसंयमनम्।**
- 'साष्टाङ्गपातमवनौ प्रणिपत्य वक्तुमाचक्रमे किमपि' (पारिजात० ४।९)। **आङस्थाने। प्रः प्रयोज्य उपो वा।**

## क्री
- {आक्री}
- क्री (डुक्रीञ् द्रव्यविनिमये)।
- 'भार्यां शुल्काक्रीताम्' (दशकु०)। **आङा नार्थः।**

## क्रीड्
- {आक्रीड्}
- क्रीड् (क्रीडृ विहारे)।
- 'आक्रीडमानो हृष्टात्मा' (भा० वन० १४६।२७)। **क्रीडन् इत्यर्थः। पुमान् आक्रीड उद्यानमित्यमरः।**
- 'रुद्रस्याक्रीडसदृशः संहारः सर्वदेहिनाम्' (भा० द्रोण० १२४।४४)। **आक्रीडः क्रीडनं क्रीडा।**
- 'ततो गत्वोद्यानं यथासुखमाक्रीड्य' (अवि० १)। **आक्रीड्य क्रीडित्वा।**
- 'आक्रीडतामरुणपादसरोरुहाभ्यामार्द्रे मदीयहृदये भुवनार्द्रमोजः' (कृष्णामृते श्लो० १५)। **आक्रीडतां समन्तात् स्वैरं कीडतु विहरतु।**

## क्रुध्
- {आक्रुध्}
- क्रुध् (क्रुध क्रोधे)।
- 'उपाध्यायस्य दुहिता मामाक्रुध्य निरागसम्' (बृ० श्लो० सं० ४।९४)। **आक्रुध्य=अभिक्रुध्य।**

## क्रुश्
- {आक्रुश्}
- क्रुश् (क्रुश आह्वाने रोदने च)।
- 'अये गौरीनाथ त्रिपुरहर शम्भो त्रिनयन। प्रसीदेत्याक्रोशन्' (भर्तृ० ३।८७)। **आक्रोशन् उच्चैरुदाहरन्।**
- 'पतिमाचुक्रुशुश्चापि सस्वनं चापि चुक्रुशुः' (रा० २।२०।६)। **आचुक्रुशुराचक्रन्दुः।**
- 'आऽन्यः क्रोशति प्रान्यः शंसति' (तै० सं० ७।५।९।३)। **आक्रोशति, निन्दति, अवक्षिपति, परिवदति।**
- 'यथाभिप्रेतमितरां ब्रह्मचार्याक्रोशेत्' (लाट्या० श्रौ० ४।३।१६)। **आक्रोशेत् शपेत्।**
- 'क्रुध्यन्तं न प्रतिक्रुध्येदाक्रुष्टः कुशलं वदेत्' (मनु० ६।४८)। **आक्रुष्टः शप्तः, अपशब्दमुक्तः।**
- 'तत्र स्वाक्षारणा यः स्यादाक्रोशो मैथुनं प्रति' (अमर:)। **आक्रोशोऽभिशंसनम्।**
- 'आक्रोशमपि परिहासमाकलयन्ति' (काद०)। **आक्रोशो निन्दा। अपवादः।**
- 'षष्ठ्या आक्रोशे' (पा० ६।३।२१)। **उक्तोऽर्थः।**
- 'शतं ब्राह्मणमाक्रुश्य क्षत्रियो दण्डमर्हति' (मनु० ८।२६७)। **आक्रुश्य=अभिशप्य=अपभाष्य।**
- 'तं तु मां जीवलोकोऽयं नूनमाक्रोष्टुमर्हति' (रा० २।१२।६६)। **आक्रोष्टुं धिक्कर्तुम्।**
- 'तं वत्सं मेधातिथिराक्रोशदब्राह्मणोसि शूद्रापुत्र इति' (पञ्च० ब्रा० १४।६।५)। **आक्रोशदशपत्, परुषं व्याहरत्, साधिक्षेपमवदन्।**

## क्षर्
- {आक्षर्}
- क्षर् (क्षर संचलने)।
- 'मातरं पितरं जायां भ्रातरं तनयं गुरुम्। आक्षारयन् शतं दाप्यः' (मनु० ८।२७५)। **आक्षारयन् दूषयन्। यशो दूषयन्, दोषेण गच्छन्, दोषभाग् इति प्रख्यापयन्।**
- 'पूर्वमाक्षारयेद्यस्तु नियतं स्यात्स पापभाक' (नारद०)। **आक्षारयेत् दोषमारोपयेत्।**
- 'यः स्वल्पेनापि कार्येण सुहृदाऽऽक्षारितो भवेत्' (भा० शां० ८३।४०) **आक्षारितो धनग्रहणेन रिक्तः स्यादित्यर्थ इति नीलकण्ठः।**
- 'यद्यप्याङ्पूर्वस्य क्षरतेः क्षीणतायां प्रसिद्धिर्न, केवलस्य तु समस्ति तपः क्षरति विस्मयादित्यादिषु दर्शनात्। पूर्वमाक्षारितो दोषैः' (मनु० ८।३५४)। **आक्षारितो निन्दितोऽभिशस्तः।**

## क्षि
- {आक्षि}
- क्षि (क्षि निवासगत्योः)।
- 'सर्वान्पथो अनृणा आक्षियेम' (अथर्व० ६।११७।३)। **आक्षियेम=आवसेम।**
- 'य आक्षियन्ति पृथिवीमुत द्याम्' (अथर्व० १८।२।४९)। **उक्तोऽर्थः।**
- 'तान् जनान् य आक्षियन्पृथिवीम्' (अथर्व० १२।१।५७)।

## क्षिप्
- {आक्षिप्}
- क्षिप् (क्षिप प्रेरणे)।
- 'तमाक्षिपत्कीचकोऽथ बलेन बलिनां वरः' (भा० वि० २२।६१)। **आक्षिपत्=अवाक्षिपत्=अवापातयत्।**
- 'स्वं वत्समतिपिबन्तं विषाणकोट्याऽऽक्षिपति धेनुः' (तन्त्रा० ४।१०)। **आक्षिपति पराणुदति।**
- 'यथा नाक्षिप्यसे विषयैः' (काद०)। **नाकृष्यसे न प्रधर्ष्यसे।**
- 'अरे रे राघागर्भभारभूत किमेवमाक्षिपसि' (वेणी० ३)। **आक्षिपसि अधिक्षिपसि।**
- 'वस्तुतस्तु नेह पूर्वपदमाक्षिप्यते' (पा० ६।३।३४ सूत्रे सि० कौ०)। **आक्षिप्यते प्रत्यवमृश्यते।**
- 'मतौः छः सूक्तसाम्नोः' (पा० ५।२।५९)। **अत्र काशिका--मत्वर्थग्रहणेन समर्थविभक्तिः प्रकृतिविशेषणं प्रत्ययार्थ इति सर्वमाक्षिप्यते। आक्षिप्यते सन्निधाप्यते उपस्थाप्यत इति पदमञ्जरी। आङ्=इतः=अर्वाक्। सम्बन्धिशब्दाश्च पुनरेवमात्मका यदुत सम्बन्धिनमाक्षिपन्ति (भाष्ये)।**
- 'जात्या व्यक्तिराक्षिप्यते' (का० प्र० २)। **उक्तोऽर्थः।**
- 'कथंचित्समाधीयमानमप्येतद् गोमयपायसीयं न्यायमाक्षिपति' (यो० सू० १।३२ भाष्ये)।
- 'हीनाङ्गानतिरिक्ताङ्गान्… नाक्षिपेत्' (मनु० ४।१४१)। **नाक्षिपेत् नोपहसेत्।**
- 'यावत्ते पृथिवीं पार्था हत्वा भ्रातृशतं रणे। नाक्षिपन्ति महात्मानः…' (भा० द्रोण० १२२।१९-२०)॥ **आच्छिन्दन्ति।**
- 'ततस्तु तावकं सैन्यं दीप्तैः शरगभस्तिभिः। आक्षिपत्पल्वलाम्बूनि निदाघाकं इव प्रभुः' (भा० द्रोण० १४६।१०-११)॥ **आक्षिपत्=अहरत्=उदच्छिनत्।**
- 'स ददाति मनुष्येभ्यः स चैवाक्षिपते पुनः' (भा० द्रोण० २०२।११३)। **आक्षिपते आच्छिनत्ति, प्रत्यादत्ते।**
- 'तस्मिन्पिचुप्लोतं वाऽऽक्षिपेत्' (सुश्रुत० २।१९३।२१)। **निक्षिपेदित्यर्थः।**
- 'संयोज्याक्षिपते भूयस्तथा भूतानि भूतकृत्' (भा० पु० १०।८२।४४)। **आक्षिप्ते संहरते।**
- 'हिंसकस्तावद् वध्यस्य वीर्यमाक्षिपति' (यो० सू० २।३४ भाष्ये)। **पदन्नोमास्-' (६।१।६३) सूत्रे पदादय आदेशा पादादिकां स्वार्थिकीं प्रकृतिमाक्षिपन्तीत्युक्तम्। आक्षेप उपस्थितिः। उपस्थापयन्तीत्यर्थः।**
- 'न यौवनमाक्षिपेज्जरा मे' (बुद्ध० ५।३५)। **आक्षिपेत् हरेत्। आच्छिन्द्यात्। स्वोक्तमाक्षिपति। प्रतिषेधतीत्यर्थः।**
- 'आक्षिपन्तीमिव प्रभां शशिनः स्वेन तेजसा' (भा० वन० ५५।१३)। **आक्षिपन्तीम्=आच्छिन्दतीम्, न्यक्कुर्वतीम्, पश्चात्कुर्वतीम्, अधरयन्तीम्।**
- 'आक्षिपन्तं प्रभां भानोः स्वशृङ्गैः काञ्चनोज्जवलैः' (भा० आदि० १७।५)। **उक्तचर एवार्थः।**
- 'आक्षिपंस्तरसा गिरीन्' (भा० पु० ६।१२।२८)। **आक्षिपन् हरन्।**
- 'आक्षिप्यमाणः शस्त्रास्त्रकोविदः शस्त्रमन्यवत्' (राज० ७।१०-३२)। **आक्षिप्यमाणः तिरस्क्रियमाणः।**
- 'कुतूहलाक्षिप्तहृदयः' (उत्तर०)। **कौतुकाकृष्टचेता इत्याह।**
- 'अधिकाराक्षिप्तयोः' (मुद्रा० १)। **आक्षिप्त आच्छिन्न आमृष्ट इत्यनर्थान्तरम्।**
- 'आक्षिप्तमिव मे चेतः' (वेणी० २)। **आक्षिप्तं विक्षिप्तं व्याकुलम्।**
- 'अक्लेशलभ्या हि भवन्त्युत्तमार्था महात्मनाम्। जन्मान्तरार्जिताः स्फारसंस्काराक्षिप्तसिद्धयः' (कथा० ७।१९)॥ **आक्षिप्ता आहृताः।**
- 'आक्षिप्तसूत्रा मणयश् छिन्नपक्षा इव द्विजाः' (भा० वन० ८०।५)। **आक्षिप्तसूत्राः छिन्नसूत्राः।**
- 'आक्षिप्तो जयकुञ्जरेण तुरगात्' (रत्ना० ४।१२)। **आक्षिप्तोधः पातितः।**
- 'अनुग्रहस्तावदाक्षिप्ताधिकारयोर्भद्रभटपुरुषदत्तयोः' (मुद्रा० ३)। **आच्छिन्ननियोगयोरित्यर्थः।**
- 'वरमन्धो न चक्षुष्मान् मदादाक्षिप्तसत्पथः' (का० नी० सा० १५।४)। **परित्यक्तसन्मार्ग इत्याह।**
- 'मधूत्सवाक्षिप्तपौरलोकं गृहम्' (कथा० ४।३५)। **आक्षिप्त आकृष्टः।**
- 'भूमावाक्षिप्य कीचकम्' (भा० वि० १६।९)। **आक्षिप्य पातयित्वा।**
- '(शिलायाम्) आक्षिप्य स्वेच्छया भक्षयति बको जलचरान्' (पञ्चत०)।
- 'एवंवादिनो वचनमाक्षिप्य' (काद०)। **अन्तरा प्रतिबध्येत्यर्थः।**
- 'इत्याक्षिप्य तत्कथां कथंचित् प्रसाद्यमानोपि न तस्थौ' (वि० पु० ४।१३।१०१)। **उक्तोऽर्थः।**
- 'अग्रपादमाक्षिप्य' (रघु० ७।७)। **आक्षिप्य प्रतिसंहृत्य।**
- 'ततस्तेजश्च चक्षुश्च सर्वप्राणभृतामपि। आक्षिप्य सहसा सूर्यो द्योतते स्वेन तेजसा' (रा० ४।४०।६५)॥ **आक्षिप्य अभिभूय।**
- 'कल्पान्ते चैव सर्वेषां स्मृतिमाक्षिप्य तिष्ठति' (भा० अनु० १४।३५०)। **आक्षिप्य विलुप्य संहृत्य।**
- 'स केशेषु परामृष्टो बलेन बलिनां वरः। आक्षिप्य केशान्वेगेन बाह्वोर्जग्राह पाण्डवम्' (भा० वि० २२।५२-५३)॥ **आक्षिप्य मोचयित्वा।**
- 'अशुभेभ्यः सदाऽऽक्षिप्य (मानसम्) शुभेष्वेवावतारयेत्' (भा० शां० ३०८।१९)। **आक्षिप्य विप्रकृष्य वियोज्य।**
- 'अंशुकाक्षेपविलज्जितानाम्' (कु० १।१४)। **अंशुकाक्षेपोंऽशुकापहरणम्।**
- 'कल्पाक्षेपकठोरभैरवमरुद्०' (उत्तर० ५।१४)। **कल्पाक्षेपः सृष्टिसंहारः, संवर्तः, सम्प्लवः।**
- 'विरुद्धमाक्षेपवचस्तितिक्षितम्' (कि० १४।२५)। **आक्षेपवचोऽधिक्षेपवचनम्।**
- 'विषयाक्षेपपर्यस्तबुद्धिः' (भर्तृ० ३।४७)। **विषयाक्षेप इन्द्रियार्थाकर्षणम्।**
- 'गोरोचनाक्षेपनितान्तगौरैः' (कु० ७।१७)। **आक्षेपो निक्षेपो न्यासः।**
- 'स्वसिद्धये पराक्षेपः' (का० प्र० २)। **आक्षेपः प्रत्यवमर्श उपलक्षणम्। आक्षेपो विरोधोक्तिर्दोषकथनम्।**
- 'आक्षेपोऽलङ्कारविशेषः साहित्ये--आक्षेपः स्वयमुक्तस्य प्रतिषेधो विचारणात्। चन्द्र सन्दर्शयात्मानमथवास्ति प्रियामुखम्' (कुवलय० ७३)॥ **निगदव्याख्यातः श्लोकः।**
- 'कथारसस्याक्षेपसामर्थ्यम्' (काद०)। **आक्षेपो मनोविनोदः।**
- 'वदनमपहरन्तीं तत्कृताक्षेपमीशः' (कु० ७।९५)। **आक्षेप आकर्षणमुन्नमनम्।**
- 'पाण्डवेषु च साक्षेपं द्रोणं जानाति ते सुतः' (भा० द्रोण० १२।३०)। **साक्षेपं पक्षपातिनम्।**
- 'सोऽयं प्राप्तस्तवाक्षेपम्' (भा० द्रोण० १०२।६)। **आक्षेपः शरगोचरः।**
- 'अपगताक्षेपः' (यो० वा० ४।३५।६८)। **आक्षेप उपहितभावः। त्यक्तसंकुचितात्मस्वरूप इत्यर्थः।**
- 'अभिद्रवणमाक्षेपमवस्थानं सविग्रहम्' (भा० शल्य० ५७।१९)। **आक्षेपम् परयत्नस्य तत्पातनहेतुतासम्पादनम्।**
- 'आक्षेपसर्गयोः कर्ता निश्चलः पुरुषः स्मृतः' (भा० शां० ३१८।४३)। **आक्षेपः प्रलयः।**
- 'आयामविस्रम्भाक्षेपैस्त उच्यन्ते' (ऋ० प्रा० ३।१)। **आक्षेपस्तिर्यग्गमनं मात्राणाम् इत्युवटः।**
- 'बाह्याभ्यन्तरविषयाक्षेपी चतुर्थः प्राणायामः' (यो० सू० ४।२।५१)। **विषयाक्षेपी विषयसम्बन्धी।**
- 'पार्श्वं केषां चिदाक्षिपत्' (रा० ६।९८।४)। **आक्षिपत् आच्छिनत्।**
- 'कान्तस्याक्षिप्यते यस्मात् प्रस्थानम्…' (काव्यादर्शे २।१४४)। **आक्षिप्यते प्रतिषिध्यते।**
- 'वादायाचिक्षेप स पण्डितान्' (कथा० ६६।६४)। **आचिक्षेप आजुहुवे।**
- 'आदावेव तदाङ्के स्यादामुखाक्षेपसंश्रयः' (सा० द० ६।६३)। **आक्षेप उपक्षेपः संकेतः।**
- 'चित्रैर्वाक्यैः स्वकार्योत्थैः प्रस्तुताक्षेपिभिर्मिथः' (सा० द० ६।३२)। **प्रस्तुताक्षेपिभिः प्रकृतं दूरात् सङ्केतवद्भिः।**

## क्षण्
- {आक्षण्}
- क्षण् (क्ष्णु तेजने)।
- 'तूष्णीमन्यः कुम्भमाक्ष्णौति' (का० श्रौ० २१।४।६)। **क्षिपतीत्यर्थः। भिनत्तीति वा।**  

## खिद्
- {आखिद्}
- खिद् (खिद छन्दोमात्रगोचरः)।
- 'शत्रूयतामाखिदा भोजनानि' (अथर्व० ४।२३।७)। **आच्छिन्धीत्यर्थः। आङ्पूर्वः खिदिराच्छेदने वर्तत इति सायणः।**
- 'आहं खिदामि ते मनो राजाश्वः पृष्ठ्यामिव' (अथर्व० ६।१०२।२)।
- 'यथाखिदते प्रखिदते च' (तै० सं० ४।५।९।२)। **उक्तोऽर्थः।**

## खन्
- {आखन्}
- खन् (खनु अवदारणे)।
- **आङ्पूर्वः खनतिरन्तर्विदारणे वर्तते यथाऽऽखुरित्यत्र यथा वाऽऽखर इत्यत्र।**

## ख्या
- {आख्या}
- ख्या (ख्या प्रकथने)।
- 'तदेकं सत्त्रेधाऽऽख्यायते' (श० ब्रा० १०।४।१।१)। **आख्यायते कीर्त्यते, उदाह्रियते, कथ्यते।**
- 'देवजातानि गणश आख्यायन्ते' (श० ब्रा० १४।४।२।२४)। **उक्तोऽर्थः।**
- 'सुवर्णबिन्दुरित्याख्यायते' (मालती० ९)। **आख्यायते संज्ञायते, समाख्यायते।**
- 'आदित्यानीमानि शुक्लानि यजूंषि वाजसनेयेन याज्ञवल्क्येनाख्यायन्ते' (बृहदा० उ० ६।५।३)। **प्रसिद्धिं नीयन्त इत्याह।**
- 'अन्तर्गतमपि व्यक्तमाख्याति हृदयं हृदा' (रा० १।७७।२८)। **आख्याति जानाति।**
- 'ते रामाय वधोपायमाचख्युर्विबुधद्विपः' (रघु० १५।५)। **रामायाऽऽचख्युः शशंसुः।**
- 'योऽधीते चतुरो वेदान्सर्वानाख्यानपञ्चमान्' (भा० वन० ५८।९)। **आख्यानमितिहासः पूर्ववृत्तोक्तिः।**
- 'आख्यानमाख्यास्यन्' (श० ब्रा० १३।४।३।२)।
- 'तदाख्यातविधानं च योगः संचार एव च' (भा० शां० ५९।४८)। **आख्यातविधानम् अभिमन्त्रितदुन्दुभिध्वनिना प्रयाणादिकथनम्।**
- 'सेवा श्ववृत्तिराख्याता' (मनु० ४।६)। **आख्याता व्यपदिष्टा कीर्तिता।**
- 'किंवा शकुन्तलेत्यस्य मातुराख्या' (शा० ७)। **आख्या समाख्या, संज्ञा, नामधेयम्।**
- 'पश्चादुमाख्यां सुमुखी जगाम' (कु० १।२६)।
- 'वृसीषु रुचिराख्यासु निषेदुः काञ्चनीषु ते' (रा० ७।६०।१२)। **आख्याऽभिख्या शोभा।**
- 'विभाषाऽऽऽख्यानपरिप्रश्नयोरिञ्च' (पा० ३।३।११०)। **आख्यानं प्रतिवचनम्।**
- 'न ह्यन्यत्पृष्टेनान्यदाख्येयम्' (२।२।२४ सूत्रे भाष्ये)। **आख्येयं प्रतिवक्तव्यम्।**
- 'आख्यातोपयोगे' (पा० १।४।२९) **आख्यातोपदेष्टा।**
- 'आख्यातारच विद्यन्ते पुमांश्चेद् विद्यते कुले' (भा० उ० ७२।६३)। **आख्यातारः कीर्तयितारः, वर्णयितारः।**

## गम्
- {आगम्}
- गम् (गम्लृ गतौ)।
- 'विश्वो ह्यन्यो अरिराजगाम' (ऋ० १०।२८।१)। **आययावित्यर्थः।**
- 'आ घा ता गच्छान् उत्तरा युगानि' (ऋ० १०।१०।१०)। **उक्तोऽर्थः।**
- 'अथ ये प्रवृत्तेर्थे अमिताक्षरेषु ग्रन्थेषु वाक्यपूरणा आगच्छन्ति' (नि० १।९)। **आगच्छन्ति आगमा उपजना भवन्ति, उपचीयन्त इत्यर्थः।**
- 'अधीयीत वा तद्विद्भ्यो वा पर्वागमयेत' (गो० गृ० १।५।१४)। **आगमयेत शिक्षेत। उपाददीत। उपयुञ्जीत।**
- 'आगमय दण्डनीतिं कुलविद्याम्' (दशकु०)। **आगमय शिक्षस्व। आगमयस्व तावन्माणवक। सहस्व, प्रतीक्षस्वेत्यर्थः। आगमेः क्षमायामिति वार्तिके काशिकायामुदाहरणम्।**
- 'यावदागमयतेऽथ नरेन्द्रान् स स्वयंवरमहाय महीन्द्रः' (नै० ५।१) **आगमयते आनाययति।**
- 'सर्वमागमयामास पाण्डवानां विचेष्टितम्' (भा० उ० ७।४)। **आगमयामास ज्ञातवान्।**
- 'आत्मनस्तु ततः श्रेयो भार्गवात्सुमहातपाः। ज्ञानमागमयत्प्रीत्या…' (भा० शां० १२४।२५)॥ **आगमयत् अलब्ध, अविदत्।**
- 'यत्रागमयमानानामसत्कारेण पृच्छताम्' (भा० शां० २८७।४१)। **आगमयमानानां शिक्षमाणानाम्।**
- 'भवतां च यथा जन्म तदप्यागमित मया' (भा० आदि० १३७।१६)। **आगमितम् अवगतम्।**
- 'सम्यगागमिता विद्या प्रबोधविनयाविव' (रघु० १०।७१)। **आगमिता उपात्ता गृहीता।**
- 'पुराणमागम्य ततो ब्रवीम्यहम्' (भा० आदि० ५६।७)।
- 'तद् व्याकरणमागम्य परं ब्रह्माधिगम्यते' (वा० प० १।२२) **आगम्य=अधिगम्य, अवगम्य।**
- 'देशान्तरादागमय्य व्याचक्षाणान् क्षमापतिः' (राज० ४।४८८)। **आगमय्य आनाय्य।**
- 'यथाऽयमागमो मह्यं यथा चेदमभूत्पुरा' (भा० आदि० ७१।१८)। **आगमो गुरूपदेशः।**
- 'आगमे च प्रयोगे च चक्रे तुल्यमिवात्मना' (भा० आदि० २२१।७४)। **आगमः शास्त्रम्।**
- 'यस्यागमः केवलजीविकायै तं ज्ञानपण्यं वणिजं वदन्ति' (माल० १।१७)। **आगमः शास्त्रज्ञानं व्युत्पत्तिः।**
- 'द्वावप्यागमिनौ प्रयोगनिपुणौ च' (माल० १ )। **आगमिनौ शास्त्रज्ञौ।**
- 'बहुधाप्यागमैर्भिन्नाः पन्थानः सिद्धिहेतवः' (रघु १०।२६)। **आगमः शास्त्रम्।**
- 'नाधर्मणागमः कश्चिन्मानुषान् प्रति वर्तते' (मनु० २।८१) **आगमो धनादिप्राप्तिः।**
- 'आगम निर्गमं स्थानं तथा वृद्धिक्षयावुभौ' (मनु० ८।४०१)। **आगमो देशान्तरीयद्रव्यस्यागमनम्। यदागमास्तद्गुणीभूतास्तद्ग्रहणेन गृह्यन्ते (परिभाषा)। आगम उपजनः।**
- 'पूर्वभुक्त्या च सततमुदकस्यागमेन च' (एतैर्लिङ्गैर्नयेत्सीमाम्) (मनु० ८।२५२)। **आगमः प्रवाहः।**
- 'अत्रैव च मया प्राप्त आगमो वानरेषु वै' (रा० ६।४।३०)। **आगमः परिचयः।**
- 'इति चाप्यागमं भूयो दैवस्य प्रतिपालये' (भा० वि० २०।७)। **आगम आनुकूल्यम्।**
- 'दैवस्य चागमे यत्नस्तेन कार्यो विजानता' (भा० वि० २०।९)। **उक्तपूर्व एवार्थः।**
- 'आगमा वः शिवाः सन्तु स्वस्था भवत पुत्रकाः' (भा० आश्रम० ३६।४०)। **आगमाः पन्थानः।**
- 'आगमास्ते शिवाः सन्तु' (रा० २।२५।२१)। **अनन्तरोदीरित एवार्थः।**
- 'नियमस्तु स यत्कर्मानित्यमागन्तुसाधनम्' (अमरः)। **आगन्तु बाह्यं कादाचित्कम्। आगन्तुकः पाठः। प्रक्षिप्तः असम्प्रदायः।**
- 'बहुप्रकृतावागन्तुना पर्वणाऽवग्रहो भवति' (वा० प्रा० ४।७)। **आगन्तु अभ्युच्चितम्।**
- 'स न मन्येतागन्तूनिवार्थान् देवतानाम्' (नि० ७।४)। **आगन्तवो बाह्याः, बहिष्ट आगता न तु देवतात्मान्तर्भूताः।**
- 'तस्योपकरणं प्रमाणं प्रहरणं प्रधारणमवधारणं च खरपट्टादागमयेत्' (कौ० अ० ४।८।२४)। **आगमयेत् उपलभेत, प्रतीयात्।**
- 'प्रज्ञामेवागमयति यः प्राज्ञेभ्यः स पण्डितः' (भा० उ० ३५।६६)। **आगमयति आनयति।**
- 'न तस्य पुनरागतिः' (स्कन्द पु० का० ४।२१।११०)। **पुनरागतिः पुनर्भवः प्रेत्यभावः।**
- 'अथ यस्यागमादर्थपृथक्त्वमह विज्ञायते' (नि० १।४)। **आगमोऽध्याहार इति दुर्गः।**

## गल्
- {आगल्}
- गल् (गलेति लौकिकः)।
- 'बभौ वर्षाम्बुविविलन्नं पद्ममागलितं यथा' (भा० आदि० १३६।३४)। **आगलितं गलितमवपतितं भ्रष्टम्।**
- 'पार्श्वागलित????' (रा० ५।१३।३४)। **आगलितः स्रस्तः।**

## गुर्
- {आगुर्}
- गुर् (गुरी उद्यमने)।
- 'द्विरागूर्य मैत्रावरुणो द्विः प्रेष्यति' (ऐ० ब्रा० २।२८)।
- 'पुरोडाशं पचत्यं जुषस्वेन्द्रागुरस्व च' (ऋ० ३।५२।२)। **आगुरस्व=अनुमन्यस्व।**
- 'आ च शास्स्वा च गुरस्व' (वा० सं० २१।६१)। **आगुरस्व=उद्यच्छ। धात्वर्थ एवानुवृत्तः।**
- 'दैवीं वाचं दुन्दुभ आगुरस्व' (अथर्व० ५।२०।४)। **उक्तचर एवार्थः।**
- 'सर्वाभ्यो वा एष देवताभ्यः सर्वेभ्यः पृष्ठेभ्य आत्मानमागुरते। यः सत्रायागुरते' (तै० ब्रा० १।४।७।७)।
- 'छेदार्थमागूर्णपरश्वधानाम्' (अवदा० विश्व० जा० ४०)। **उद्यतस्वधितीनामित्याह। अधिकृत्य प्रस्तुत्य आगूर्येत्यर्थ इति अधिकृत्य कृते ग्रन्थे (४।३।८७) इत्यत्र काशिका।**
- 'सर्वाभ्यो वा एष देवताभ्यः सर्वेभ्यः पृष्ठेभ्य आत्मानमागुरते यः सत्रायागुरते' (तै० ब्रा० १।४।७।७)। **आगुरुते संकल्पयति। पुस्तके न्यस्तपूर्वमपीदं वचोऽनूद्यतेऽर्थनिर्देशाय।**
- 'यद्वो देवास आगुरे यज्ञियासो हवामहे' (तै० सं० १।२।१)। **आगुरे कर्मोद्योगे।**
- 'छायातरोः स्वादुफलप्रदस्य च्छेदार्थमागूर्णपरश्वधानाम्। धात्री न लज्जां यदुपैति भूमि र्व्यक्तं तदस्या हृतचेतनत्वम्' (आर्यशूरकृतायां जातकमालायाम्)॥ **आगूर्णपरश्वधा उद्यतस्वधितयः।**

## गूर्
- {आगूर्}
- गूर् (गूर उद्यमने)।
- 'गिरा प्रभोरुपालब्धस्तदागूरणगर्भया' (राज० ७।१९९२)। **आगूरणं भर्त्सनम्।**

## गॄ
- {आगॄ}
- गॄ (गॄ शब्दे)।
- 'यया चिद्विश्वे वसवो गृणन्ति' (ऋ० ७।३८।३)। **आगृणन्ति प्रशंसन्ति, स्तुवन्ति।**
- 'आ यस्य ते महिमानं शतमूते शतक्रतो गीर्भिर्गृणन्ति कारवः' (ऋ० ८।४६।३)। **उक्तोऽर्थः।**

## गै
- {आगै}
- गै (कै गै शब्दे)।
- 'स ह स्मैभ्यः कामानागायति। आगाता ह वै कामानां भवति' (छां० उ० १।२।१४)।
- 'कं ते काममागायानि' (छां० उ० १।७।९)। **कामानागायति स्म गानेन सम्पादयति स्म। आगाता गानेन सम्पादकः। आगायानि गानेन सम्पादयामि।**
- 'यो वाचि भागस्तं देवेभ्य आगायत्' (श० ब्रा० १४।४।१।३)। **उक्तोऽर्थः।**

## ग्रन्थ्
- {आग्रन्थ्}
- ग्रन्थ् (ग्रन्थ सन्दर्भे)।
- 'तद्यथा पुनराग्रन्थं पुनर्निग्रन्थमन्तं बध्नीयान्मयूखं वान्ततो धारणाय निहन्यात् तादृक् तत्' (ऐ० ब्रा० ५।१५)।
- 'तद्यथा पुनराग्रन्थं पुनर्निर्ग्रन्थमन्तं बध्नीयात् मयूखं वा ऽन्ततो धारणाय निहन्यात् तादृक् तत्' (ऐ० ब्रा० ५।१५)। **अस्याप्यर्थनिर्देशायेह पुनरनुवादः। आग्रन्थमाग्रथ्याग्रथ्य।**

## ग्रह्
- {आग्रह्}
- ग्रह् (ग्रह उपादाने)।
- 'आ ता एता वचोयुजा हरी गृभ्णे सुमद्रथा' (ऋ० ८।४५।३९)। **आगृभ्णे=आगृह्णे, रुणध्मि, वारयामीत्यर्थः।**
- 'आ गृह्णीतं सं बृहतं प्राणापानान्न्यर्बुदे' (अथर्व० ११।९।११)।
- 'अयमागृहीतकमनीयकङ्कणः' (करः) (उत्तर० १।१८)। **आगृहीतो बद्धः।**
- 'चलेपि काकस्य पदार्पणाग्रहः' (नै०)। **आग्रहोऽभिनिवेशः।**
- 'तमीमण्वीः समर्य आ गृभ्णन्ति योषणो दश' (ऋ० ९।१।७)। **ईम् (सोमम्) आगृह्णन्ति समन्ताद् गृह्णन्ति आददते।**
- ' तेजो वावाऽद्भ्यो भूयस्तद्वा एतद् वायुमागृह्याकाशभितपति' (छा० उ० ७।११।१)। **आगृह्य अवष्टभ्य।**


## घष्
- {आघष्}
- घष् (घुषिर् अविशब्दने, घुषिर् शब्द इत्येके)।
- 'आस्य श्रवस्याद् आ च घोषात्' (ऋ० ५।३७।३)। **आघोषात् संश्रवस्य विषयः स्यादित्यर्थः।**

## घ्रा
- {आघ्रा}
- घ्रा (घ्रा गन्धोयादाने)।
- 'गन्धमाघ्राय चोर्व्याः' (मेघ० २१)। **गन्धमुपादायेत्यर्थः।**
- 'येन वा गन्धानाजिघ्रति' (ऐ० उ० ५।१)।
- 'आ जिघ्र कलशम्' (वा० सं० ८।४२)।
- 'मूर्ध्न्याघ्रायते श्वापदैः' (सुश्रुते १।११०।४)। **उक्तोऽर्थः।**
- 'मूर्ध्नि केशवमाघ्राय' (भा० आदि० २२१।४०)।
- 'आघ्राय चुम्बित्वा नासिकया स्पृष्ट्वा वा॥ आजघ्रुर्मूर्ध्नि बालांश्च' (भट्टि० १४।१२)। **उक्तोऽर्थः।**
- 'व्याघ्रो मामाघ्रातुमागतवान्' (दशकु०)। **आघ्रातुमाक्रमितुमवस्कन्तुम्।**
- 'कामाघ्रातयाऽनया' (दशकु०)। **कन्दर्पाक्रान्तयेत्यर्थः।**

## चक्ष्
- {आचक्ष्}
- चक्ष् (चक्षिङ् व्यक्तायां वाचि)।
- 'आचष्ट आसां पाथो नदीनां वरुण उग्रचक्षाः' (ऋ० ८।३४।१०)। **आचष्टे सम्पश्यति। पाथसि सलिले दृशं पातयति।**
- 'वातो देवेभ्य आचष्टे यथा पुरुष ते मनः' (श० ब्रा० ३।४।२।७)। **आचष्टे ज्ञपयति वेदयति आख्याति। गां धयन्ती परस्मै नाचक्षीतेति स्मृतिः। वत्सं धापयमानां गां परस्मै न शंसेदित्यर्थः।**
- 'रामायाचचक्षे ताम्' (रा० ३।२।९)। **आचचक्षे …भर्त्रे कन्यां शिखण्डिनीम्। आचचक्षे प्रख्यापयामास।**
- 'तं रथं राजपुत्राय सूतः …आचचक्षे' (रा० २।३९।१३)। **सज्जो रथ इति निवेदयामास।**
- 'भैरवमुच्चैर्विरुवन्मृगोऽसकृद् ग्रामघातमाचष्टे' (व० बृ० सं० २९।३)। **आचष्टे ग्रामघातनिमित्तभावमात्मनो वेदयति।**
- 'शर्व इति यथा प्राच्या आचक्षते भव इति यथा वाहीकाः।' (श० ब्रा० १।७।३।८)। **आचक्षते संजानते संज्ञया कीर्तयन्ति।**

## चम्
- {आचम्}
- चम् (चमु भक्षणे)।
- 'आचान्तः पुनराचामेत्' (गो० गृ० १२।३७)। **आङ् ईषदर्थे। ईषद् भक्षयेत् अश्नीयात्।**
- 'त्रिराचामेदपः पूर्वम्' (मनु० २।६०)। **उक्तोऽर्थः।**
- 'अनुष्णाभिरफेनाभिस्तीर्थेन…सर्वदाचामेत्' (मनु० २।६१)। **आचामेत् प्रमृज्यात् (मुखम्), शोधयेत्।**
- 'आकाशवायुर्दिनयौवनोत्थानाचामति स्वेदलवान्मुखे ते' (रघु० १३।२०)। **हरतीत्युपचरितोऽर्थः।**
- 'ते हया वासुदेवस्य दारुकेण प्रचोदिताः। पन्थानमाचेमुरिव ग्रसमाना इवाम्बरम्' (भा० उ० ८३।५९)॥ **पन्थानमतित्वरिता अत्यक्रामन्नित्यर्थः।**
- 'नाचेमे हिममपि वारि वारणेन' (कि० ७।३४)।
- 'शैवालभोजनश्चैव तथाऽऽचामेन वर्तयन्' (भा० शां० (३०३।१९)। **आचामो भक्तमण्डः।**

## चर्
- {आचर्}
- चर् (चर गतिभक्षणयोः)।
- 'आ च परा च चरति प्रजानन्' (ऋ० १०।१७।६)। **आचरति अनुकूलमाभिमुख्येन चरति गच्छति।**
- 'आथर्वणे' (७।१०।१) **तु दिवः पृथिवीमागच्छतीति सायणभाष्यम्।**
- 'आ च परा च पथिभिश्चरन्तम्' (ऋ० १।१६४।३१)। **आचरन्तमर्वाग्गच्छन्तम्।**
- 'नभस्वतीरा वां चरन्तु वृष्टयः' (ऋ० ८।२५।६)। **आचरन्तु इहागच्छन्तु।**
- 'कृत्तिं वसान आचर' (वा० सं० १६।५१)। **उक्तोऽर्थः।**
- 'एते पतन्ति चत्वारः पञ्चमश्चाचरंस्तैः' (छां० उ० ५।१०।९)। **आचरन् संव्यवहरन्, सङ्गच्छमानः।**
- 'संवत्सरेण पतति पतितेन सहाचरन्' (मनु० ११।१८०)। **एकयानगमनैकासनोपवेशनैकपङ्क्तिभोजनरूपान्संसर्गानाचरन्निति कुल्लूककृतं विवरणम्।**
- 'जानन्नपि हि मेधावी जडवल्लोक आचरेत्' (मनु० २।११०)। **आचरेत् व्यवहरेत्। किं निगमनिरुक्तव्याकरणवशेन धातुतोऽर्थः कल्पयितव्य उत यत्र म्लेच्छा आचरन्ति स शब्दार्थ इति (मी० १।३।१० शा० भा०)। व्यवहरन्ति प्रयुञ्जत इत्यर्थः।**
- 'तस्यां त्वं साधु नाचरः' (रघु० १।७६)। **नाचरः=नावर्तथाः, न व्यवाहरः।**
- 'यद् यदाचरति श्रेष्ठस्तत्तदेवेतरो जनः' (गीता ३।२१)। **आचरति व्यवहरति, अनुतिष्ठति, विदधाति।**
- 'पुत्रमिवाचरति शिष्यं पुत्रीयति शिष्यम्। उपमानादाचारे' (पा० ३।१।१०) **इति सूत्रे वृत्तावुदाहरणम्। शिष्ये पुत्रवद् वर्तत इत्याह।**
- 'समुद्यमी मण्डलशुद्धिमाचरेत्' (का० नी० सा० ८।९०)। **आचरेत् कुर्यात्।**
- 'भिषग्भेषजमाचरेत्' (का० सं० खि० अन्तर०)। **भेषजमाचरेत् भैषज्यं कुर्यादित्यर्थः।**
- 'आचरति मित्रस्येति' (का० श्रौ० १६।४।१५)। **आचरति प्रक्षिपति (इन्धनम्)।**
- 'अद्धि तृणमघ्न्ये विश्वदानीं पिब शुद्धमुदकमाचरन्ती' (अथर्व० ७।७७।११)। **आचरन्ती सर्वतश्चरन्ती।**
- 'प्राणात्यये तथाज्ञानादाचरन्मदिरामपि' (भा० शां० ३४।२०)। **आचरन् पिबन्। अकथितं च (पा० १।४।५१) **इत्यत्र भाष्ये ब्रुविशासिगुणेन च यत्सचते तदकीर्तितमाचरितं कविनेति कारिकायामाचरितमित्युक्तम् इत्यर्थे प्रयुक्तम्।**
- 'यथाचरितमेवात्र शस्त्रं पत्रं विधीयते' (भा० शां० १०१।२)। **आचरितं कुलदेशादागतम्। पत्रं वाहनम्।**
- 'धर्मेण व्यवहारेण छलेनाचरितेन च' (मनु० ८।४९)। **दारपुत्रपशून् हत्वा कृत्वा द्वारोपवेशनम्। यत्रार्थी दाप्यतेऽर्थं स्व तदाचरितमुच्यते॥ इत्यत्र कुल्लूकोद्धृतं बृहस्पतिवचः।**
- 'तस्कराचरितो मार्गो नैष वीरनिषेवितः' (रा० ३।५१।२८)। **आचरित आस्थितः।**
- 'अगस्त्याचरितामाशां दक्षिणां हरियूथपाः।' (रा० ४।४५।६)।
- 'अगस्त्याचरितामाशामनाशास्यजयो ययौ' (रघु० ४।४४)। **उक्तोऽर्थः।**
- 'मार्गं सन्मार्गगतिभिः…। पूर्वैराचरितं सद्भिः शास्त्रीयं न परित्यजेत्' (का० नी० सा० १२।५)। **आचरितं निषेवितम्।**
- 'शय्यासने चाचरिते नाविशेत्' (आप० ध० १।२।८।११)। **आचरिते उपयुक्ते।**
- 'तेषु वनमुख्येषु सुरैराचरितेषु च' (हरि० १।२६।८)। **आचरितेषु कृतसंचारेषु।**
- 'प्रासादाग्राणि रम्याणि नगरोपवनानि च। सम्पन्नानि सुगन्धीनि युक्तान्याचरितुं त्वया' (रा० ३।४६।२५)॥ **आचरितुं विचरितुम्।**
- 'तस्मिन्देशे य आचारः पारम्पर्यक्रमागतः' (मनु० २।१८)। **आचारः सामयिको धर्मः कुलाचारश्च।**
- 'ये अस्या आचरणेषु दध्रिरे' (ऋ० १।४८।३)। **आचरणमागमः।**
- 'अधीतिबोधाचरणप्रचारणः' (नै० १।४)। **आचरणमुपदेशस्य विधिवदनुष्ठानम्।**
- 'स यथा प्रयोग्य आचरणे युक्तः' (छां० उ० ८।१२।३)। **आचरणः सर्वत्र चरणशीलो रथः, शकटो वा। प्रयोग्यो वाजी बलीवर्दो वा। आचर्यो देशः। चरेराङि चागुरौ इति वार्तिके वृत्तावुदाहरणम्। आचरितुं विचरितुं योग्य इत्यर्थः।**
- 'करणगोचरश्च कर्तृव्यापारो न कर्मगोचरतामाचरति' (सर्वद० सं० पात पं० १४१)। **आचरति गच्छति।**
- 'ये तेऽर्यमन् बहवो देवयानाः पन्थानो राजन् दिव आचरन्ति' (तै० सं० २।३।१४।४)। **आचरन्ति आभिमुख्येन यावत् कर्मस्थानं वितायन्ते।**
- 'अथ याञ्छब्दानार्या न कस्मिंश्चिदर्थे आचरन्ति म्लेच्छास्तु कस्मिंश्चिदर्थे प्रयुञ्जते' (मी० शा० भा०)। **आचरन्ति व्यवहरन्ति।**
- 'व्रणे च मधुमेहे च पानीयं मन्दमाचरेत्' (सुश्रुत० सूत्र० १९।३०)। **टीकाकृतो डल्लनस्योद्धार एषः। आचरेत् उपयुञ्जीत आददीत।**
- 'गमनेऽस्याः क्षणविघ्नमाचरन्त्या' (विक्रम० १।३९)। **आचरन्त्या उत्पादयन्त्या कुर्वत्या।**

## चि
- {आचि}
- चि (चिञ् चयने)।
- 'आचिक्याते च भूयोपि राघवौ तेन पन्नगैः' (भट्टि० १४।४७)। **आचिक्याते आच्छन्नौ।**
- 'शैलैरिवाचिनोद् भूमिम्' (भट्टि० १७।६९)। **आचिनोत् आच्छादयत्।**
- 'आचार्यः कस्मात्। आचारं ग्राहयति, आचिनोत्यार्थान्, आचिनोति बुद्धिम् इति वा।' (नि० ३।४।१२)। **आचिनोति वर्धयति।**
- 'कचाचितौ विष्वगिवागजौ गजौ' (कि० १।३६)। **आचितौ=आकीर्णौ। बिन्दुभिश्चाचयोऽङ्गानाम् (अ० हृ० सूत्र० ७।२३)। आचयो व्याप्तिः।**
- 'आचर्य द्युतिमुत्साहम्… अपकर्षति' (सौन्दर० १४।४)।

## छिद्
- {आच्छिद्}
- छिद् (छिदिर् द्वैधीकरणे)।
- 'मिषतामाच्छिनत्ति नः' (कु० २।४६)। **आच्छिनत्ति आक्षिप्य गृह्णाति।**
- 'भर्तारमाच्छेत्स्यामि कामिनीभ्यः' (भा०)। **व्यावर्तयिष्यामीत्यर्थः।**
- 'अथ (कुशानि) सकृदाच्छिन्नान्युपमूलं दिनानि भवन्ति' (श० ब्रा० २।४।२।१७)। **दिनानि=दितानि। संलापो विपुलोदयः।**
- 'लभ्यते नान्तराच्छेत्तुं दुर्जातैर्जातु दुर्जनः' (राज० ३।१४२) **आच्छेत्तुमाक्षेप्तुम्। लभ्यते शक्यते। मम वच आच्छिद्य। आक्षिप्य, अगणयित्वेति वा।**
- 'आच्छिद्य धमनीमपि' (भा०)। **छित्त्वा, कर्त्तित्वा शकलीकृत्येति वा।**
- 'आच्छिद्य पूत्रे निर्याते कौसल्या यत्र जीवति' (रा० २।५७।२२)। **आच्छिद्य न्यायप्राप्तमभिषेकं परित्यज्य।**
- 'तदानीं शिर आच्छिद्य पातयामि महीतले' (पद्मपु० ५।५६।२८)। **आच्छिद्य छित्त्वा। आङा नार्थः।**
- 'आच्छिद्य पुत्रे निर्याते कौसल्या यत्र जीवति' (रा० २।५७।२२)। **आच्छिद्य न्यायप्राप्तमभिषेकं त्यक्त्वेति तिलकः, आच्छिद्य प्रसह्येति तु भूषणम्।**

## छुर्
- {आच्छुर्}
- छुर् (छुर छेदने)।
- 'सामोन्मुखेनाच्छुरिता प्रियेण।' **आच्छुरिता नखच्छेदं लम्भिता।**

## छृद्
- {आच्छृद्}
- छृद् (उछृदिर् दीप्तिदेवनयोः)।
- 'अथैनामाच्छृणन्ति' (उखाम्) (श० ब्रा० ६।५।४।१५)। **एतस्यामुखायां पय आसिञ्चन्तीत्याह।**
- 'अजक्षीरेणाच्छृणत्ति' (असुर्यं पात्रम्) (तै० सं० ५।१।७)। **दीपयतीत्यर्थः।**

## छो
- {आच्छो}
- छो (छो तनूकरणे)।
- 'कस्त्वाऽऽछ्यति' (वा० सं० २३।३९)। **आच्छ्यति=छिनत्ति।**
- 'मध्यतो हि मनुष्या आच्छ्यन्ति' (तै० सं० ६।३।९)। **आच्छ्यन्ति छिन्दन्ति।**

## जन्
- {आजन्}
- जन् (जनी प्रादुर्भावे)।
- 'आ ब्रह्मन्ब्राह्मणो ब्रह्मवर्चसी जायताम्' (वा० सं० २२।२२)। **आजायतामा समन्ताज्जायताम् उत्पद्यताम्।**
- 'यदा वै क्षत्रियाय पापं भवति ब्राह्मणकल्पोऽस्य प्रजायामाजायते' (ऐ० ब्रा० ७।२९)। **आजायते जायते। आङा नार्थः।**
- 'अन्या धूमादिमाजाता राम जीवपरम्परा' (यो० वा० ४।६०।९)। **आजाताऽनुप्रविष्टा।**
- 'ततस्ते पुनराजातिं म्रष्टाः प्राप्स्यन्ति कुत्सिताम्' (हरि० १।१९।५)। **आजातिराजानो जन्मेत्यनर्थान्तरम्।**
- 'स एक आजानजानां देवानामानन्दः' (तै० उ० २।८।२)। **आजानो देवलोक इति शङ्करः। आजानो जन्मेत्यन्ये। ये शुश्रुवद्भ्यो देवेभ्योऽन्ये।**

## जप्
- {आजप्}
- जप् (जप जल्प व्यक्तायां वाचि, जप मानसे च)।
- 'उपोत्थायाध्वर्युश्च यजमानश्चाश्वस्य दक्षिणे कर्णे आजपतः' (श० ब्रा० १३।४।२।१५)। **आजपत ईषज्जल्पत इत्यर्थः।**
- 'तस्या उपोत्थाय कर्णमाजपेत्' (तै० सं० ७।१।६)। **आजपेत् उपांशु कथयेत्। आङ् पूर्वो जपिरिह सकर्मकः प्रयुक्तः। कर्णमेत्य जपेदित्यर्थः।**

## जि
- {आजि}
- जि (जि जये, जि अभिभवे)।
- 'तासां वै होत्राणामायतीनामाजयन्तीनामच्छावाकीयाऽहीयत' (ऐ० ब्रा० २।३६)। **आजयन्तीनामभिभवन्तीनाम्।**
- 'ते वै प्रातराज्येरेवाजयन्त आयन्' (ऐ० ब्रा० २।३६)। **आजयन्तः साधु जयन्तः, वशे कुर्वन्तः।**

## जीव्
- {आजीव्}
- जीव् (जीव प्राणधारणे)।
- 'आजीव्यः सर्वभूतानाम् ब्रह्मवृक्षः सनातनः' (भा० आश्व० ४७।१४)। **आजीव्य आश्रेयः।**
- 'निहतान्निहतान् दैत्यानाजीवयति' (मात्स्यपु० १३७।१५)। **आजीवयति संजीवयति।**

## ज्ञा
- {आज्ञा}
- ज्ञा (ज्ञा अवबोधने)।
- 'एवं वै विद्वांसमाहुरपि पशूनां वाच आजानाति' (पञ्चविंश० १०।२।७)। **आजानाति साकल्येन जानाति।**
- 'शक्तिभिर्भिन्नहृदयाः स्खलन्तोपि पदे पदे। आजानन्ति यतः संज्ञामाजानेयास्ततः स्मृताः' (अश्वतन्त्रे)॥ **साधु जानन्तीत्यर्थः।**
- 'मनो वै देवा मनुष्यस्याजानन्ति' (श० ब्रा० १।१।७)। **आजानन्ति साधु जानन्ति।**
- 'भ्रातुर्वचनमाज्ञाय लक्ष्मणः परवीरहा' (रा० २।५६।२४)। **आज्ञाय ज्ञात्वा। आङ् नान्तरमर्थे कुरुते।**
- 'प्रतिवेदितमाज्ञाय सूतमभ्यन्तरं पितुः' (रा० २।१६।७)। **आज्ञाय ज्ञात्वा। आङर्थान्तरं नाह।**
- 'तेषां तन्मतमाज्ञाय' (भा० कर्ण० ९५।४)।
- 'भ्रातॄणां मतमाज्ञाय नारदस्य च धीमतः' (भा० वन० ८६।१)।
- 'नैवार्थेन च कामेन विक्रमेण न चाज्ञया। शक्या दैवगतिर्लोके निवर्तयितुमुद्यता' (रा० ६।११०।२५)॥ **आज्ञा प्रणयनसामर्थ्यम्, पौवापर्यविधानशक्तिः।**
- 'त्वमाज्ञाता त्वमिन्द्रासि दाता' (ऋ० १०।५४।५)। **आज्ञाता विधाता, परिच्छेत्ता।**
- 'संज्ञानमाज्ञानं विज्ञानं प्रज्ञानम्' (ऐ० उ० ३।४)। **आज्ञानमाज्ञप्तिरिति शङ्करः। आदेश इति यावत्। मनसाऽऽज्ञायीति आज्ञायिनि च (पा० ६।३।५) सूत्रे वृत्तावुदाहरणम्। आजानातीत्येवंशीलः।**
- 'आजिज्ञासेन्याः शंसति' (ऐ० ब्रा० ६।३३)। **आज्ञातुमवज्ञातुमिच्छा ऽजिज्ञासा, तामर्हन्तीति सायणः। आङनादर इति दुर्लभोऽन्यत्रार्थः। आजिज्ञासेन्याः (स्त्री०) कुन्तापसूक्तविशेषाः।**

## तक्ष्
- {आतक्ष्}
- तक्ष् (तक्षू तनूकरणे)।
- 'आतक्ष्य तक्षाण इवापरेषां गात्राणि' (अवदा० जा० २९।२५)। **आतक्ष्य सन्तक्ष्य।**

## तञ्च्
- {आतञ्च्}
- तञ्च् (तञ्चू संकोचने)।
- 'दध्ना पय आतनक्ति।' **पयसि दध्यासिच्य तत् संहतं करोतीत्यर्थः।**
- 'इन्द्रस्य त्वा भागं सोमेनातनच्मि' (वा० सं० १।४)। **सोमासेचनेन सान्द्रं करोमीत्याह।**
- 'उच्छेषणाभावे तण्डुलैरातञ्च्यात् तण्डुलाभावे ओषधीभिः' (आप० श्रौ० १।४।१४।१)। **उक्तोऽर्थः।**
- 'तदेषेव व्रतचर्या यत्पूर्वेद्युर्दुग्धं दधि हविरातञ्चनं तत् कुर्वन्ति' (श० ब्रा० ११।१।४।१)। **हविरातञ्चनं हविषः सान्द्रीकरणम्।**
- 'यो दधिधान्यामप्रयतं पय आतञ्च्य मन्थति' (आप० ध० १।२९।१४)। **तक्राद्यातञ्चनेन संस्कृत्येत्यर्थः।**
- 'सोमेन त्वा ऽऽतनच्मि' (तै० सं० १।१।३)। **आतनच्मि घनीकरोमि। त्वा क्षीरम्।**
- 'प्रातर्दुग्धं द्वैधं कृत्वा तस्यान्यतरां भक्तिमातच्य तेन' यजेत (ऐ० ब्रा० ७।३)। **उक्तोऽर्थः। आतञ्चनं द्रव्यान्तरसम्प्रयोगेण घनीकरणम्।**

## तन्
- {आतन्}
- तन् (तनु विस्तारे)।
- 'नेदानीं पीतिरश्विना ततान' (ऋ० ५।७६।३)। **पीतिः पानं सोमपीथो नाततान न प्रतीक्षते इत्याह।**
- 'मा त्वा तनदीशिषे वीर्यस्य' (ऋ० १।९१।२३)। **मा त्वाऽऽतनत् शत्रूयमाणो मा कश्चित्त्वां प्रत्युपस्थितो भूदित्याह।**
- 'अहं रुद्राय धनुरातनोमि' (अथर्व० ४।३०।५)। **आततज्यं करोमीत्यर्थः।**
- 'आ द्यां तनोषि रश्मिभिः' (ऋ० ४।५२।८)। **आतनोषि व्याप्नोषि।**
- 'यास्ते अग्ने सूर्ये रुचो दिवमातन्वन्ति रश्मिभिः' (वा० सं० १३।२२)। **उक्तोऽर्थः।**
- 'प्रियपुरतो युवतीनां तावत् पदमातनोतु हृदि मानः' (भर्तृ० १।३२)। **पदमातनोतु पदं करोतु, आस्पदं लभताम् अवकाशमाप्नोतु।**
- 'यदाततमव तत्तनु' (अथर्व० ७।९५।३)। **आततम् आयतम् (जारस्य शेपः)।**
- 'आनन्दनेन जडतां पुनरातनोति' (उत्तर० ३।१२)। **आतनोति करोति जनयति।**
- 'आतन्वानेभ्यः' (वा० सं० १६।२२)।
- 'उत्क्षिप्तज्याकानि धनूंषि कुर्वद्भ्यः। आतन्वाना आयच्छन्तोऽस्यन्तो ये च धावथ' (अथर्व० ६।६६।२)। **उक्तोऽर्थः।**
- 'नमस्त आतान' (वा० सं० ६।१२)। **आतानो यज्ञः, यज्ञो वा आतानो यज्ञं हि तन्वत इति ब्राह्मणम्।**
- 'मौर्वी धनुषि चातता' (रघु० १।१९)। **आकृष्टेत्यर्थः।**
- 'कतमां द्यां ररिश्मरस्याऽऽततान' (तै० ब्रा० २।८।६।२)। **आततान व्याप, व्याप्तवान्।**

## तप्
- {आतप्}
- तप् (तप सन्तापे)।
- 'शं ते सूर्य आतपतु' (अथर्व० ८।२।१४)। **आतपतु भातु, भासताम् प्रकाशताम्।**
- 'आतप्यमानहृदये' (भा० पु० ३।३१।१३)। **आतप्यमानं दूयमानम्।**

## तुद्
- {आतुद्}
- तुद् (तुद व्यथने)।
- 'आतोदिनौ नितोदिनावथो सन्तोदिनावुत' (अथर्व० ७।९५।३)। **आतोदिनौ सर्वतो व्यथकौ, आहन्तारौ, ताडयितारौ। ततं वीणादिकं वाद्यमानद्धं मुरजादिकम्। वंशादिकं तु सुषिरं कांस्यतालादिकं घनम्॥ चतुर्विधमिदं वादित्रातोद्यनामकम् (अमर:)।**
- 'आतुद्यतेऽभिहन्यते इत्यातोद्यम्' (ना० शा० ६।२८ अभिनवभारत्याम्)।

## तृद्
- {आतृद्}
- तृद् (उतृदिर् हिंसानादरयोः)।
- 'पुरा जत्रुभ्य आतृदः' (ऋ० ८।१।१२)। **आतृदः=आतर्दनात् द्वैधीकरणात् व्यधनात्।**
- 'शतातृण्णा कुम्भी' (श० ब्रा० १२।७।२।१३)। **शतातृण्णा शतच्छिद्रा।**
- 'तस्मात्तद् (रुधिरम्) आतृण्णात् (पुरुषात्) प्रैति रसो वृक्षादिवाहतात्' (वृ० उ० ३।९।२८)। **आतृण्णः छिन्नः क्षत आहतः।**

## तृप्
- {आतृप्}
- तृप् (तृप प्रीणने)।
- 'आ यत् तृपन्मरुतो वावशानाः' (ऋ० १।१७।३)। **आतृपन् तृप्ताः सुहिता अभूवन्।**
- 'अनुकामं तर्पयेथामिन्द्रावरुणा राय आ' (ऋ० १।७३।३)। **धनस्य प्रकामं तर्पयतं न इत्याह। अन्यत्र आतर्पणं मङ्गलालेपनं भवति।**

## तॄ
- {आतॄ}
- तॄ (तॄ प्लवनतरणयोः)।
- 'उक्षन्ते अश्वान् तरुषन्त आ रजः' (ऋ० ५।५९।१)। **उक्षन्त इत्यस्य मरुतः कर्तारः। रज आतरुषन्तः=अन्तरिक्षमतिक्रामन्तः, अन्तरिक्षं मध्येन यान्त इति वा। आतरः तरपण्यं स्यात्। तरणस्य पारगमनस्य हेतोर्यच्छुल्कं दीयते तदातरः। आतरलाघवहेतोर्मुरहर तरणीं तवालम्ब इत्युद्भटश्लोकः।**

## दंश्
- {आदंश्}
- दंश् (दंश दशने)।
- 'शल्यस्य पूर्णचन्द्रसुदर्शनम्। मुखं पद्मपलाशाक्षं काकैरादष्टमव्रणम्' (भा० स्त्री० २३।४)। **आदष्टं वितुन्नम्।**

## दा
- {आदा}
- दा (डुदाञ् दाने)।
- 'सहस्रगुणमुत्स्रष्टुमादत्ते हि रसं रविः' (रघु० १।१८)। **आदत्ते गृह्णाति हरति।**
- 'चत्वारो राजासन्दीमाददते' (श० ब्रा० ३।३।४।२६)। **आददते उद्वहन्ति, उत्थापयन्ति।**
- 'एकस्मिन्नेव पशावादीयमानेऽप्रियं भवति किमु बहषु' (श० ब्रा० १४।४।२।२२)। **आदीयमानेऽपह्रियमाणे।**
- 'निश्चितार्थामिति वाचमाददे' (कि० १।३)। **वाचमाददे वक्तुं प्रचक्रमे।**
- 'प्रदीपः स्नेहमादत्ते दशयाभ्यन्तरस्थया' (शिशु० २।८५)। **आदत्ते आत्मन्यन्तः करोति।**
- 'स हि सर्वस्य लोकस्य मन आददे' (रघु० ४।८)। **आददे, जहार, चकर्ष।**
- 'मम धर्मार्थयुक्तं हि श्रुत्वा वाक्यमनामयम्। न चेदादास्यते बालो दिष्टस्य वशमेष्यति' (भा० उ० ९३।१८)॥ **नादास्यते न प्रतिपत्स्यते, नाङ्गी करिष्यति।**
- 'सर्वमिदमाददीय यदिदं किं च' (केनोप०)। **आददीय अपहरेय उड्डाययेय।**
- 'शिरांस्याददिरे वीरा रथिनामश्वसादिनः' (भा० भीष्म० ४६।२२)। **चिच्छिदुः, अपजह्रुः।**
- 'श्वघ्नीव यो जिगीवाँ लक्षमादत्' (ऋ० २।१२।४)। **आदत्=आदत्त=अविध्यत्।**
- 'कः पुमानिह कुले जातः। स्त्रियपरगृहोषितां तेजस्वी पुनरादद्यात्' (रा० ६।१००।१८)। **स्त्रियमादद्यात् परिग्रह इति परिगृह्णीयात्।**
- 'आ सोमो वस्त्रा रभसानि दत्ते' (ऋ० ९।९६।१)। **आदत्ते परिधत्ते।**
- 'सोमस्य मित्रावरुणोदिता सूर आददे। तदातुरस्य भेषजम्।' (ऋ० ८।७२।१७)। **आददे जग्राह। पपावित्यर्थः।**
- 'व्यवहारासनमाददे' (रघु० ८।१८)। **आददेऽधितष्ठौ, अध्यासाञ्चक्रे।**
- 'त्वरमाणौ पलायेथां न वां जीवितमाददे' (रा० ३।३।७)। **आददे=अपहरामि।**
- 'शुभां विद्यामाददीतावरादपि' (मनु० २।२३८)। **आददीत प्रतीच्छेत्।**
- 'म्रियमाणोप्याददीत न राजा श्रोत्रियात्करम्' (मनु० ७।१३३)। **आददीत=गृह्णीयात्।**
- 'मन्दमिवाग्र आददीत' (पञ्च० ब्रा० ७।१)। **सम्बोधयेदुपक्रमेत वा।**
- 'त्रिगर्तराजमादातुं सिंहः क्षुद्रमृगं यथा' (भा० वि० ३३।४७)। **आदातुं ग्रहीतुम्।**
- 'हयान्गजान् वर्म्मिणश्चाददानांस्तदा युद्धं धार्तराष्ट्रोऽन्वतप्स्यत्' (भा० उ० ४८।५५)। **आददानान् ग्रसमानान्। शरौघान् इति विशेष्यम्।**
- 'आदाय कुन्तीं भ्रातॄंश्च जगामाशु' (भा० आदि० १५०।२६)। **आदाय सहादाय। कुन्त्यादिभिः समेत इत्यर्थः।**
- 'आभिषेचनिकं सर्वमिदमादाय…प्रतीक्षते त्वां स्वजनः' (रा० २।७९।४)। **अभिषेचनोपकरणं समानीयेत्यर्थः।**
- 'एते खलु काश्यपसन्देशमादाय तपस्विनः सम्प्राप्ताः' (शा० ४)। **काश्यपसन्देशहरा इत्यर्थः। आदाय मार्गशीर्षाच्च द्वौ द्वौ मासावृतुः स्मृत इति कात्य इत्यमरोद्घाटने स्वामी। आदाय आरभ्य।**
- 'आदानं हि विसर्गाय सतां वारिमुचामिव' (रघु० ४।८६)। **आदानं ग्रहणम्।**
- 'आदानमप्रियकरं दानं च प्रियकारकम्। अभीप्सितानामर्थानां काले युक्तं प्रशस्यते' (मनु० ७।२०४)॥ **उक्तोऽर्थः।**
- 'सारादानं दानमाहुर्धनानाम्' (अवदा० कुल्माष० जा० श्लो० २३)। **यद् दानीयाय स्वं धनं दीयते तेन सारभूतोऽनर्घोऽर्थः प्रत्यादीयते दात्रेति किमपि रुच्यमुक्तमार्यशूरेण।**
- 'भक्ष्यमाणो ह्यनादानात् क्षीयते हिमवानपि' (भा० वन० ३२।१०)।
- 'कुशाङ्कुरादानपरिक्षताङ्गुलिः' (कु० ५।११)। **आदानमुद्धरणमुन्मूलनम्।**
- 'अथवा मन्त्रवद् ब्रूयुरात्मादानाय दुष्कृतम्' (भा० शां० २१२।३०)। **आत्मादानं मनोनिग्रहः।**
- 'यद्वा अनीशानो भारमादत्ते वि वै लिशते' (तै० सं० ६।२।५।१)। **आदत्ते वहति।**
- 'न मान्यमानो मुदमाददीत' (मात्स्य पु० ३९।२६)। **संमान्यमानो हर्षं नाहारयेदित्याह।**
- 'आदिनाभ्यासेनोपहितेनोपधामादत्ते' (नि० ५।१२)। **उपधामकारं लुम्पतीत्यर्थः।**
- 'श्रेय आददानस्य साधु भवति हीयतेऽर्थाद् य उ प्रेयो वृणीते' (कठोप० १।२।१)। **आददानस्य परिगृह्णानस्य।**
- 'एकस्मिन्नेव पशावादीयमानेऽप्रियं भवति किमु बहुषु' (बृह० उ० १।४।१०)। **आदीयमाने आच्छिद्यमाने।**
- 'पाशासिमुद्गरधरास्तामादातुं कृतोद्यमाः' (स्कन्द पु० का० ४।७१।५४)। **आदातुं ग्रहीतुं प्रग्रहीतुम्।**
- 'अदत्तस्यानादानमस्तेयम्' (यो० भा०)।
- 'ब्राह्मणकल्पस्ते प्रजायामाजनिष्यते आदाय्यापाय्यावसायी' (ऐ० ब्रा० ७।२९)। **आदायी प्रतिग्रहशीलः।**
- 'वसुदेवसुतौ वीक्ष्य प्रीता दृष्टिं न चाददुः' (भा० पु० १०।४१।७)। **आददुः=आददिरे=प्रत्याजह्रुः।**

## दा
- {आदा}
- दा (दाण् दाने)।
- 'हस्तौ पृणस्व बहुभिर्वसव्यैराप्रयच्छ दक्षिणादोत सव्यात्' (अथर्व० ७।२८।८)। **आप्रयच्छ आभिमुख्येन देहीत्यर्थः।**

## दाश्
- {आदाश्}
- दाश् (दाशृ दाने)।
- 'यो नो अग्ने दुरेव आ मर्तो वधाय दाशति' (ऋ० ६।१६।३१)।

## दिव्
- {आदिव्}
- दिव् (दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।
- 'नाद्यूनां तु स्त्रियं गच्छेन्नातुरां न रजस्वलाम्' (वि० पु० ३।११।११५)। **आद्यूनाऽप्रसन्ना। अन्यत्रात्रार्थे परिद्यून इति प्रयोगमवतरन् दृष्टः। आद्यूनस्त्वौदरिकमाह।**

## दिश्
- {आदिश्}
- दिश् (दिश अतिसर्जने, दिशिरुच्चारणक्रिय इति भा०)।
- 'आदिशेत् प्रथमे पिण्डे मातरं पुत्रिकासुतः' (बौ० ध० २।२।३।१६)। **मातृनामादेशं दद्यादित्यर्थः। दिशिरिहोच्चारणक्रियः।**
- 'अशुभनिमित्तोत्पत्तौ शास्त्रतः शान्तिमादिशेत्' (व० बृ० सं० ४८।८, ५।५५)। **आदिशेत् विधेयत्वेन निर्दिशेत्।**
- 'यद्यु अभिचरेदादिशेत्' (श० ब्रा० ३।५।२८)।
- 'तस्य नामादिशेत्' (श० ब्रा० ५।२।४।२०)। **कोर्तयेत्, उच्चारयेत्।**
- 'प्रियं राजानमादिशेत्' (लाट्या० श्रौ० १।१०।२१)।
- 'यन्नादेक्ष्यामः' (लाट्या० श्रौ० ८।८।२९)। **यद्विशिष्य न वक्ष्याम इत्यर्थः।**
- 'आदिशत्याचार्याधीनो भव' (इति) (गो० गृ० ३।१।१२)। **आदिशति उपदिशति, अनुशास्ति, आज्ञापयतीत्यर्थः।**
- 'नास्य व्रतमादिशेत्' (मनु० ४।८०)। **उपदिशेत्, विदधीत। अस्तेर्भूशब्द आदिश्यते। अस्तेः स्थान उच्चार्यते विधीयते वा।**
- 'बर्हिषि ऋत्विग्भ्य आदिशति' (का० श्रौ० २।४।११)। **निर्दिशति, इदं ब्रह्मण इदं होतुरित्येवम्।**
- 'आदिशत्सर्वं यथासन्दिष्टमिष्टवत्' (रा० २।८२।२२)। **सोऽदिशदिति पाठान्तरम्। आदिशद् आज्ञापयत्।**
- 'आदिक्षदभिगमं वनाय' (भट्टि० ३।९, ७।२८)। **उक्तोऽर्थः।**
- 'अन्वेष्टुं वानरान्सर्वानादिदेश दिशो दश' (रा० ५।३२।२)। **आदिदेश आज्ञापयामास।**
- 'आदिश्यन्तां शार्ङ्गरवमिश्राः शकुन्तलानयनाय' (शा० ४)।
- 'अन्वेषणेऽनिरुद्धस्य चारानादिश मा चिरम्' (हरि० २।१२१।३५)।
- 'हरिवीराणामादिशद् दक्षिणां दिशम्' (रा० ४।४१।७)। ** दक्षिणां दिशं प्रति प्रयाणमाज्ञापयदित्यर्थः।**
- 'नूनं तु बलवाल्ँलोके कृतान्तः सर्वमादिशन्। लोके रामाभिरामस्त्वं वनं यत्र गमिष्यसि' (रा० २।२४।५॥। **आदिशन्=आदिशति। उक्तोऽर्थः।**
- 'सा नो भूमिरादिशतु यद् धनं कामयामहे' (अथर्व० १२।१।४०)। **क्व लभ्यं तदिति ब्रवीतु, येन कामितं धनं लभेमहीत्याह।**
- 'यं न माता पिता भ्राता सुहृदश्चादिशन्ति हि' (भा० पु० ८।२२।४)।
- 'पतिपुत्रधनैर्हीनामादिदेश भविष्यतीम्' (बृ० श्लो० सं० ४।८७)। **इहादेशो भविष्यद्वचनं भवति। अत आदेशिको भविष्यद्वक्ता भवति। बाला स्त्री प्राणदा प्रोक्ता तरुणी प्राणहारिणी। प्रौढा करोति वृद्धत्वं वृद्धा मरणमादिशेत्॥ अत्रातिसर्जनं दानमित्येवार्थो मुख्यः, जननं तु गौणः। आङा नार्थः।**
- 'व्रतमादिष्टवान्रामः सहायं गुहमब्रवीत्' (रा० २।५२।७१)। **आदिष्टवान् अङ्गीकृतवान्।**
- 'या पुष्पकभद्रादिभिरादेशिकैरादिष्टा स्वामिनो देवी भविष्यतीति' (स्वप्न० १)। **आङ्शब्दः प्रागर्थे। देवीत्वलाभात्पूर्वमेव तल्लाभ उक्त इत्यर्थः।आदेशोऽनागतार्थशंसनम्।**
- 'प्रतिषिद्धमनादिष्टं प्रमादाद्यच्च नाशितम्' (याज्ञ० २।२६०)। **अनादिष्टमननुज्ञातम्।**
- 'आदिष्टा दक्षिणा' (श० ब्रा० ११।१।५।११)। **आदिष्टा विहिता। आज्ञप्तोच्छिष्टयोः क्लीबम् (आदिष्टम्) (मेदिनी)।**
- 'नियुतो वायोरित्यादिष्टोपयोजनानि' (निघण्टौ १।१५)।
- 'आदिश्यादिश्य नाराचैराजघान वृकोदरः' (भा० वन० २७१।३५)। **आदिश्य नाम विश्राव्येति नीलकण्ठः। लक्ष्यं बद्ध्वेत्यन्ये।**
- 'आदिश्यादिश्य तेजस्वी शिरांस्येषां व्यपातयत्' (भा० आश्व० ८४।८)। **शक्तिमायसीम्।**
- 'चिक्षेपार्जुनमादिश्य' (भा० द्रोण० २८।९)। **आदिश्य उद्दिश्य लक्ष्यं कृत्वा।**
- 'आदिश्यादिश्य दुर्गस्थान्पातयामास राक्षसान्' (भा० वन० १८४।४०)। **आदिश्य संमुखीकृत्य।**
- 'आस्मिन्पिशङ्गमिन्दवो दधाता वेनमादिशे' (ऋ० ९।२१।५)। **आदिशे आदेष्टुम्=लक्ष्यं कर्तुम्।**
- 'वसुमित्रं गोप्तारमादिश्य' (माल० ५)। **आदिश्य नियुज्य।**
- 'अथ यन्तारमादिश्य धुर्यान्विश्रामयेति सः' (रघु० १।५४)। **आदिश्य आज्ञाप्य।**
- 'नाम्न्यादिशिग्रहोः' (पा० ३।४।५८)। **आदिशिरुच्चारणे वर्तते। नामादेशमाचष्टे।**
- 'इदमोन्वादेशेऽशनुदात्तस्तृतीयादौ' (पा० २।४।३२)। **अत्र वृत्तिः-- आदेशः कथनम्, अन्वादेशोऽनुकथनम्।**
- 'आदेशं देशकालज्ञः प्रतिजग्राह' (रघु० १।९२)। **आदेश आज्ञा।**
- 'मङ्गलादेशवृत्ताः' (मनु० ९।२५८)। **पुत्रलाभादि मङ्गलमादिश्य शंसित्वा ये वर्तन्ते जीवन्ति ते तथाभूताः।**
- 'अथादेशा उपनिषदाम्' (श० ब्रा० १०।४।५।१)। **आदेश उपदेशः। अनुशासनम्।**
- 'उत तमादेशमप्राक्ष्यः, येनाश्रुतं श्रुतं भवत्यमतं मतम्' (छां० ६।१ ३)। **उक्तोऽर्थः।**
- 'सिद्धादेशः, विप्रश्निकादेशवचनानि' (काद०)। **आदेशो भविष्यद्वचनम्।**
- 'सिद्धानामादेश ऋद्धिश्चित्तविकारिणी' (व० बृ० सं० २।५।१९)। **आदेशो व्याहारः, उपदेशो वा।**
- 'राजद्विष्टादेशकृतः' (याज्ञ० २।३०४)। **राज्ञा द्विष्टोऽरोचितो य आदेशो भविष्यद्वचनं तत्कृतस्तदुदाहर्तार इत्यर्थः। राज्ञः प्रतिकूलानि कर्माणि कुर्वाणा इति त्वापदेः। तन्न। आदेशः कर्म नाह।**
- 'धातोः स्थान इवादेशं सुग्रीवं संन्यवेशयत्' (रघु० १२।५८)। **शब्दस्य स्थाने विहितं शब्दान्तरमादेशः।**
- 'अनादेशे जपो होम उपवासस्तथैव च' (भा० शां० ३६।६)। **अनादेशे विशेषतोऽनुक्ते दोषे।**
- 'दक्षिणं प्रतीयानादेशे' (आश्व० श्रौ०)। **आदेशो विशिष्य निर्देशः, तदभावोऽनादेशः।**
- 'उदगयनपूर्वपक्षः पुण्याहेषु प्रागावर्तनादह्नः कालोऽनादेशे' (द्रा० गृ० १।१।२)। **उक्तोऽर्थः।**
- 'उद्धृतं मे स्वयं तोयं व्रतादेशं करिष्यति' (रा० २।२२।२८)। **व्रतादेशो व्रतानुष्ठानम् व्रतसमाप्तौ स्नानाचरणम्।**
- 'तत्र भिषजा… आत्मनोऽथर्ववेदे भवितरादेश्या' (चरक सूत्र० ३०।२०)। **आदिष्टीति ब्रह्मचार्युच्यते। तथा च (मनु० ५।८८) प्रयोगः--आदिष्टी नोदकं कुर्यादा व्रतस्य समापनात्। व्रतादेशनमादिष्टं तदस्यास्तीति व्युत्पत्तिः।**
- 'औषधग्रहणाद् द्रव्यगुणरसवीर्यविपाकप्रभावानामादेशः' (सुश्रुत० १।१।२७)। **आदेशः कथनम्।**
- 'तद्ये ऽनादिष्टदेवता मन्त्राः' (नि० ७।४।१)। **अनिर्दिष्टदेवताका इत्यर्थः।**
- 'सखे स एष सर्वसम्पदामास्पदतया त्रिदशालयस्यादेश इव गुर्जरदेशः' (विश्व० च० १०।३३)। **आदेशः स्थानापन्नः, प्रतिनिधिः।**

## दिह्
- {आदिह्}
- दिह् (दिह उपचये)।
- 'बाहुभिश्चन्दनादिग्धैः' (भा० द्रोण० ११३।१५)। **आदिग्धैरासमन्ताल्लिप्तैः।**
- 'कवचैः शोणितादिग्धैः' (भा० भीष्म० ९६।६२)। **उक्तोऽर्थः।**
- 'निपेतुः शोणितादिग्धा धरण्यां पावकोपमाः' (रा० ३।३।१२)। **आदिग्धा ईषद् दिग्धाः।**

## दीप्
- {आदीप्}
- दीप् (दीपी दीप्तौ)।
- 'आदीपकस्य स्तेनस्य वर्णसंकरिकस्य च' (भा० शां० ८५।२२)। **आदीपको गृहादिदाहकः, अग्निदः।**
- 'आदीप्तमिवाम्बरं सदिग्दाहं विचरति सप्तर्चिः' (व० बृ० सं० ३१।१३)।

## दु
- {आदु}
- दु (टुदु उपतापे)।
- 'आदुन्वस्व विदुन्वस्व द्रुह्य कुप्यस्व याचकि' (भा० आदि० ७८।११)। **आदुन्वस्व आभिमुख्येन वक्षस्ताडनादिना सन्तापं प्राप्नुहीत्यर्थः।**

## दुह्
- {आदुह्}
- दुह् (दुह प्रपूरणे)।
- 'कवेरपत्यमादुहे' (ऋ० ९।१०।८)। **आदुहे आपूरयामीति सायणः।**

## दृ
- {आदृ}
- दृ (दृङ् आदरे)।
- 'मा पुत्रक तदादृथाः' (ऐ० ब्रा० ५।१४)। **मा स्म तज्जीगणः, तत्रार्थे चिन्तातुरो मा स्म भूरित्यर्थः।**
- 'भूरिश्रुतं शाश्वतमाद्रियन्ते' (मालती० १।५)। **सादरं शीलयन्त इत्यर्थः।**
- 'निपीय यस्य क्षितिरक्षिणः कथाः समाद्रियन्ते न बुधाः सुधामपि' (नै० १।१)। **न समाद्रियन्ते न बहु मन्यन्ते, न गणयन्तीत्यर्थः।**
- 'यत्किञ्चिद् दुर्मदाः स्वैरमाद्रियन्ते निरर्गलम्' (महावीर० ७।३)। **आद्रियन्ते कामयन्ते स्पृहयन्ते, सोत्सुकमिच्छन्ति।**
- 'इति स्म पृच्छत्यनुवेलामादृतः' (रघु० ३।५)। **आदृत आदरवान् सादरः। विनीतः सन्नित्यर्थः। कर्तरि क्तः।**
- 'दण्डनीत्यां नात्यादृतोऽभूत्' (दशकु०)। **उक्तोऽर्थः।**
- 'सर्वे तस्यादृता धर्मा यस्यैते त्रय आदृताः' (मनु० २।२३४)।
- 'तस्मात् तत्रादृतो भवेत्' (मनु० ७।१५०)।
- 'तौ वारयितुं श्यना निर्देश आदृतः' (पा० ७।२।१० सूत्रे सि० कौ०)। **आदृत आस्थित आश्रितः कृतः।**

## दृश्
- {आदृश्}
- दृश् (दृशिर् प्रेक्षणे)।
- 'आ पश्यति प्रति पश्यति परा पश्यति पश्यति' (अथर्व० ४।२०।१)। **पश्यसीति पैप्लादाः पठन्ति। आपश्यति आगामि भयकारणं परिहर्तुं जानातीत्यर्थ इति सायणः।**
- 'उत्कलादर्शितपथः कालिङ्गाभिमुखो ययौ' (रघु० ४।३८)। **आदर्शितः सम्यग्दर्शितः कार्त्स्न्येन दर्शितो वा।**
- 'प्रत्यक्षप्रमाणस्यानुमानादिप्रमाणान्तरानङ्गीकारे ऽकिञ्चित्करत्वप्रदर्शनेन तेषां प्रज्ञायाः प्रमादमादर्शयति' (स्याद्वाद० १९ इत्यत्र हैमः)। **आदर्शयति कार्त्स्न्येन दर्शयति।**
- 'अप्स इति रूपनामाप्सातेरप्सानीयं भवत्यादर्शनीयं व्यापनीयं वा' (नि० ५।१३।१)। **आदर्शनीयमाभिमुख्येन दर्शनीयम्।**

## दॄ
- {आदॄ}
- दॄ (दॄ विदारणे)।
- 'तस्या हृदयमादीर्य' (श० ब्रा० १४।१।२।१२)। **आदीर्य दीर्णं भूत्वेत्यर्थः।**
- 'य आदृत्या परिपन्थीव शूरोऽयज्वनो विभजन्नेति वेदः' (ऋ० १।१०३।६)। **आदृत्या=आदृत्य=आदीर्य।**

## दै
- {आदै}
- दै (दैप् शोधने)।
- 'धनुरादायमानस्तु जानुभ्यामगमन्महीम्' (भा० आदि० १८।२५)। **आदायमानः=आदायन्=परीक्षमाणः। शुन्धन्निति तु शब्दार्थः।**

## दो
- {आदो}
- दो (दो अवखण्डने)।
- 'आदानेन सन्दानेनामित्राना द्यामसि' (अथर्व० ६।१०४।१)। **आद्यामसि=आद्यामः=संचूर्णयामः।**
- 'अधा सपत्नान्मामकान् अग्नेस्तेजोभिरादिषि' (अथर्व० १३।१।३०)। **उक्तचर एवार्थः।**
- 'तानग्न आ द्या त्वम्' (अथर्व० ६।१०४।२)। **आद्या=आद्य आबधान।**
- 'सा ब्रह्मज्यं देवपीयुं ब्रह्मगव्यादीयमाना। मृत्योः पड्वीश आ द्यति' (अथर्व० १२।५।१५)। **उक्तोऽर्थः।**

## द्युत्
- {आद्युत्}
- द्युत् (द्युत दीप्तौ)।
- 'यन्मे अक्ष्योरादिद्योत पार्ष्ण्योः प्रपदोश्च यत्। आपस्तत्सर्वं निष्करन्' (अथर्व० ६।२४।२)। **आदिद्योत दुष्यति विकृतं भवति।**

## द्रु
- {आद्रु}
- द्रु (द्रु गतौ)।
- 'तथेति तं (वृत्रं) हनिष्यन्त आद्रवन्' (ऐ० ब्रा० ३।२०)। **आद्रवो धावनम्।**
- 'समाहूतः केन चिदाद्रवेति' (भा० वन० ५।९)। **आद्रव त्वरितमायाहि।**
- 'सोऽवेन्मां वै हनिष्यन्त आद्रवन्ति' (ऐ० ब्रा० ३।२०)। **इतः सत्वरमायान्तीत्याह।**
- 'तावाद्रुत्याब्रूतां प्राणन्तु नौ युवाभ्यां पशव इति' (जै० ब्रा० १।१०९)। **आद्रुत्य एत्य, सहसोपेत्य।**

## धा
- {आधा}
- धा (डुधाञ् धारणपोषणयोः)।
- 'अहये वा तान्प्रददातु सोमा आ वा दधातु निर्ऋतेरुपस्थे' (ऋ० ७।१०४।९)। **आदधातु निदधातु।**
- 'अत्रिः सूर्यस्य दिवि चक्षुराधात्' (ऋ० ५।४०।८)। **आधात्=न्यास्थत्।**
- 'प्रतिदीव्ने दधत आ कृतानि' (ऋ० १०।३४।६)। **आदधते धरन्ते स्थापयन्ति।**
- 'जनपदे न गदः पदमादधौ' (रघु० ९।४) **आदधौ निदधौ। पदं नादधौ अवकाशं न लेभे।**
- 'मय्येव मन आधत्स्व' (गीता० १२।८)। **निधेहीत्यर्थः।**
- 'मा युद्धे चेत आधिथाः' (भा० उ० १२९।४०)। **माऽऽधिथा मा धृथाः।**
- 'जायापती अग्निमादधीयाताम्' (का० श्रौ० ४।१३।१३)। **अग्न्याधानं कुर्वीयाताम्। अग्न्याधानमग्निहोत्रार्थमिध्माधानम्, एधःस्थापनं वेद्याम्। वसन्तेऽग्नीनादधीत। उक्तचरोऽर्थः।**
- 'आधीयतां धैर्ये धर्मे च धीः' (काद०)।
- 'प्रतिपात्रमाधीयतां यत्नः' (शा० १)। **पात्रे पात्रे भूमिकादौ विषये यत्नोऽवेक्षा क्रियतामित्याह।**
- 'रसनिबन्धनं प्रत्यादृतमनाः कविर्विरोधिपरिहारे परं यत्नमादधीत' (३।१७ ध्वन्या० लो०)। **आदधीत कुर्यात्।**
- 'पाटलापुष्पमेकं च आदधावेकपाटला' (हरि० १।१८।१७)। **आदधौ स्वीकृतवती।**
- 'तस्मिन्निधीनादधीत प्रज्ञां पर्याददीत च' (भा० शां० ८६।२९)। **आदधीत प्रणिदद्यात्, समर्पयेत्।**
- 'कपयो दूतवाक्यानि श्रुत्वैव भयमादधुः' (रा० ४।३७।२०)। **भयमाहारयामासुः, भीतिमाविविशुरित्यर्थ:।**
- 'सवर्णाऽऽधत्त सामुद्री दश प्राचीनबर्हिषः' (हरि० १।२।३३)। **आधत्त व्यजायत।**
- 'नहि सकृन्निपातमात्रेणोदबिन्दुरपि ग्रावणि निम्नतामादधाति' (का० सू० वृ० १।३।२४)। **आदधाति जनयति।**
- 'चित्तस्य नो विस्मयमादधाति' (माल० ५।१७)। **उक्तपूर्व एवार्थः।**
- 'सुमेधसां कर्मणि दुष्करेपि नित्यक्रिया कौशलमादधाति' (का० नी० सा० १६।५०)
- 'प्रायः प्रत्ययमाधत्ते स्वगुणेषूत्तमादरः' (कु० ६।२०)।
- 'वसुदेवः सुतानष्टावादधे सहदेवया' (भा० पु० ९।२४।५१)। **आदधे लेभे। अपूर्वोऽर्थः।**
- 'आ धूर्ष्वस्मै दधाताश्वान्' (ऋ० ७।३४।४)। **आदधात युङ्ग्ध्वम्।**
- 'एतद्वः पितरो वास अधत्त' (वा० सं० २।३२)। **आधत्त परिधत्त।**
- 'भूयो बभौ दर्पणमादधाना' (कु० ७।२६)। **आदधाना आददाना गृह्णाना बिभ्रती।**
- '(पिशिताशनानां) छायाश्चरन्ति बहुधा भयमादधानाः' (शा० ३।१७)।
- 'अवनीमात्मकीर्तिप्रकाशैराशापालानुभावग्रसनगृरुतरैरञ्चितामादधानः' (महावीर० ७।८)। **अञ्चितामलङ्कृतां कुर्वाण इत्यर्थः।**
- 'अथ क्रमेण नृपतिर्लोभाभ्यासेन भूयसा। आधीयमानचित्तोऽभूत्…' (राज० ५।१६५)॥ **आधीयमानचित्तो मनोव्यथायुक्तः।**
- 'वाहनमाहितात्' (पा० ८।४।८)। **यदारोपितमुह्यते तदाहितमुच्यते। इक्षुवाहणम् इत्यत्रेक्षव आहिता भवन्ति।**
- 'शेषः सदैवाहितभूमिभारः' ( शा० ५।४)।
- 'प्रसादवृत्त्याहितलोकवृत्तया' (का० नी० सा० १०।४०)। **आहितं न्यस्तं वृत्तं लोकव्यवहारो यत्र साऽऽहितलोकवृत्ता, तया।**
- 'अतिथिभ्यो मया देयमिति मे व्रतमाहितम्' (भा० अनु० २।७१)। **आहितं धृतम्।**
- 'आहूतो न निवर्तेयमिति मे व्रतमाहितम्' (भा० द्रोण० १७।३९)। **उक्तोऽर्थः।**
- 'विक्रीतमाहितं यत् पित्रा जीवता मम' (रा० २।१११।२८)। **आहितमाधिरूपेण न्यस्तम्। आहितः स्वामिना च यः (दासः) इति मिताक्षरायां नारदवचनम्। आहितो बन्धके स्थापितः।**
- 'अत्याप्तिरुच्छिष्टे भूतिश्चाहिता निहिता हिता' (अथर्व० ११।९।२२)। **आहिता आभिमुख्येन स्थिता।**
- 'मन्त्रिष्वाधाय तद् राज्यं गङ्गावतरणे रतः' (रा० १।४३।१३)। **आधाय आरोप्य समर्प्य।**
- 'इन्द्रे त्रैलोक्यमाधाय' (भा० १।७७३५)।
- 'अन्यं राजानमाधाय पञ्चालेषु नरेश्वरम्' (भा० उ० १९०।८)।
- 'तमेव (अग्निं) चाधाय विवाहसाक्ष्ये' (रघु० ७।१७)। **विवाहे साक्षिणं स्थापयित्वा।**
- 'काप्यकारः स यच्चिते पापमाधाय शंसनम्' (त्रिकाण्ड०)। **आधाय निधाय, कृत्वा।**
- 'उन्मत्तप्रेमसंरम्भादारभन्ते यदङ्गनाः। तत्र प्रत्यूहमाधातुं ब्रह्मापि खलु कातरः' (भर्तृ० १।६०)॥ **आधातुं स्थापयितुं जनयितुम्।**
- 'न शक्ष्यामि बालेस्मिन् गुणानाधातुमीप्सितान्' (भा० आदि० १५८।१५)। **आधातुं भावयितुं जनयितुम्।**
- 'अष्टमे च मया गर्भे कार्यमाधानमात्मनः' (हरि० २।२।१०)। **आधानं स्थापनम्।**
- 'विक्रयाधानवर्जानि।' (कौ० अ० २।१।७)। **आधानम् आधित्वेन स्थापनम्।**
- 'क्रयविक्रयाधानयाचितेषु' (याज्ञ० २।२३८)। **आधानमाधिकरणम्।**
- 'गुणो विशेषाधानहेतुः सिद्धो वस्तुधर्मः' (सा० द०)। **विशेषोपजननम्।**
- 'प्रजानां विनयाधानाद्रक्षणाद्भरणादपि' (रघु० १।२४)। **विनयाधानं शिक्षाप्रदानम्।**
- 'कौतुकाधानहेतोः' (मेघ० ३ )। **कौतुकाधानमौत्सुक्यजननम्।**
- 'तवापि मृत्युराधानादकृतप्रज्ञ दर्शितः' (भा० पु० ९।९।३६)। **आधानं निधुवनं रतं मैथुनं व्यवायः। अन्यत्र दुर्लभोऽयमर्थः। शब्दरूपेषु शब्दार्थेषु च स्वश्छन्दोऽस्य कवेरनृषेरपि।**
- 'एनमाधिं दापयिष्ये …भयं क्वचित्' (शुक्र० ४।६४१)। **आधिर्बन्धकम्।**
- 'आधिश्चोपनिधिश्चोभौ न कालात्ययमर्हतः' (मनु० ८।१४५)। **उक्तोऽर्थः।**
- 'न तेषामापदः सन्ति नाधयो व्यापदस्तथा' (भा०)। **आधिर्मानसी व्यथा।**
- 'व्याधिर्यदि भवेद्राज्ञः प्रविशेयुश्चिकित्सकाः। आधिर्वा यदि तत्रास्य कारणं नोपलभ्यते' (कथा० ६।१२८)॥ **उक्तोऽर्थः। ये चाधिम् (आजीवन्ति)। स्वगृहे परान्वासयित्वा तेभ्यो भूतिग्रहणमाधिः, यः स्तोम इति प्रसिद्धः। भोजनादिषु व्ययितं द्रव्यमवक्रयो वा। आधिः कुटुम्बव्यापृतः, अभ्यागारिक इति कोषः।**
- 'पात्रविशेषे न्यस्तं गुणान्तरं व्रजति शिल्पमाधातुः' (माल० १।६)। **आधाता विनयं दाता, विद्यां सङ्क्रमयिता, वितरीता।**
- 'वाक्यं रसात्मकं काव्यम्' (सा० द० १)। **रस एवात्मा साररूपतया जीवनाधायकोस्येति रसात्मकम्। जीवनमाधत्ते निषिञ्चतीति जीवनाधायकः।**
- 'स्वां प्रजां बृहदुक्थो महित्वाऽऽवरेष्वदधादा परेषु' (ऋ० १०।५६।०)। **आदधात्=अकरोत्। आङ् नार्थे विशेषं करोति।**
- 'यथा ऽनसि युक्त आधीयते' (तै० सं० ५।४।१०)। **आधीयते वोढव्यमिति शेषः।**
- 'वहत्यनड्वानादधानः' (जै० ब्रा० १।३८)। **आदधान आहितभारः।**
- 'यो ह वै शिशुं साधानं सप्रत्याधानं सस्थूणं सदामं वेद' (बृह० उ० २।२।१)। **आधीयते ऽस्मिन्नित्याधानम्। भूतसूक्ष्ममयं लिङ्ग शरीरम्। तेन सह वर्तमानं साधानम्।**
- 'प्रहृत्य परिधीन् जुहोति। निराधानाभ्यामेव (अश्वाभ्याम्) घासं प्रयच्छति' (तै० ब्रा० १।६।३)। **आधानं खलीनं कबिकम्।**
- 'आधिभेदाद्यथा भेदो मणेरवगतस्तथा' (उपदेश० १८।१२२)। **आधिरुपाधिः। छन्दोवशादुपशब्दस्त्यक्तः। स दोषः। न ह्याधिरुपाधेरर्थे प्रसिध्यति।**

## धाव्
- {आधाव्}
- धाव् (धावु गतिशुद्ध्योः)।
- 'अस्माँ अच्छा सुमति र्वां शुभस्पती आ धेनुरिव धावतु' (ऋ० ८।२५।४)। **युवयोः सुमतिः सौमनस्यमस्मानभ्याधावतु त्वरितमागच्छत्वित्याह।**
- 'प्रेक्षमाणास्तदान्योन्यमाधावन्नगरं प्रति' (भा० शल्य० २९।७७)। **नगरमभ्यधावन् इत्यर्थः।**
- 'तत आधावनप्रधावनमात्रे नन्दगोपपुत्रे' (बाल० ३)। **आधावनमितस्ततो धावनम्। प्रधावनं चङ्क्रमणम्। प्रशब्द आदिकर्मणि।**
- 'आ कलशेषु धावति' (सोमः) (ऋ० ९।१७।४)। **आधावति स्यन्दते प्रवहति।**
- 'आ नः सुतास इन्दवः पुनाना धावता रयिम्' (ऋ० ९।१०६।९)। **हे सुता अभिषुता इन्दवः सोमबिन्दवोऽस्मान्प्रति रयिं रायं द्युम्नमाधावत प्रवाह्यानयतेत्याह**

## धु-धू
- {आधु|आधू}
- धु-धू (धुञ्-धू कम्पने)।
- 'अथ धवित्रैराधूनोति' (श० ब्रा० १४।१।३।३०)। **आधूनोति वीजयति।**
- 'अंशूनाधुनोति' (श० ब्रा० ११।५।९।८)। **आधुनोति घट्टयति क्षोभयति।**
- 'आधुन्वन्तो वा पिबन्तश्च तोयम्' (श्वानः) (व० बृ० सं० ८८।१०)। **आधुन्वन्तश्चलयन्तः पुच्छम्।**
- 'आधूतान् वायुना पश्य सन्ततान् पुष्पसंचयान्' (रा० गोरि० २।१०४।९)।
- 'आधूतान् आन्दोल्य प्रक्षिप्तान्। ये यज्ञे धुवनं तन्वते' (श० ब्रा० १४।१।३।३२)। **धवित्रेण मारुतं प्रेरयन्ति।**

## धृ
- {आधृ}
- धृ (धृञ् धारणे)।
- 'सकृच्छ्रुतमयं बालः सर्वं चाधारयेद् हृदि' (कथा० २।३७)। **हृदि मनसि आधारयेत् रक्षेत्।**
- 'अधारयो दिव्या सूर्यं दृशे' (ऋ० १।५२।८)। **आधारयः=आवृतवानसि, न्यक्षिपः, न्यदधाः।**
- 'आ पवमान धारय रयिं सहस्रवर्चसम्' (ऋ० ९।१२।९)। **आधारय आहर।**
- 'हंसक, वृत्तान्तं तावदाधारय यावदुच्छ्वसिमि' (प्रतिज्ञा० १)। **आधारय विरमय, विरामं नय।**
- 'आधारयद्यो विविधाश्चित्राः सुमनसः सदा' (रा० २।९९।३३)। **आधारयत् अबिभः।**
- 'भवन्ति हि देवदत्तस्य गावः, न च तास्तस्मिन्नाधृता भवन्ति' (पा० ५।२।९४ सूत्रे भाष्ये)। **न हि देवदत्तस्तासामाधार इत्यर्थः। आध्रियन्तेऽस्मिन्क्रिया इत्याधारः (आधारोऽधिकरणम् १।४।४५ सूत्रे वृत्तिः)।**

## धृष्
- {आधृष्}
- धृष् (ञिधृषा प्रागल्भ्ये धृष प्रसहने)।
- 'मा वां वृको मा वृकीराधर्षीत्' (ऋ० १।१८३।४)। **अवमन्तुमपकर्तुं वा मा स्म धर्षीत्, न जातु धृष्णुयात्।**
- 'मायां देवस्य नकिरा दधर्ष' (ऋ० ५।८५।६)। **न कश्चिद् अवहेलयितुमुत्सहते इत्याह।**
- 'स्मृत्याचारव्यपेतेन मार्गेणाधर्षितः परैः। आवेदयति चेद्राज्ञे व्यवहारपदं हि तत्' (याज्ञ० २।५)॥ **आधर्षितोऽभिभूतः।**

## ध्मा
- {आध्मा}
- ध्मा (ध्मा शब्दाग्निसंयोगयोः)।
- 'उद्धमाधम सन्धम' (तै० आ० १।१२।१)।  
- 'तव भुजबलदर्पाध्मायमानस्य वामः शिरसि चरण एष न्यस्यते। वारयैनम्' (वेणी० ३।४०)। **आध्मायमानः स्फायमानः।**
- 'अयं विन्ध्यो येनाहृतविहृतिराध्मानमजहात्' (महावीर० ७।१४)। **आध्मानं वर्धनं स्फातिः।**
- 'योगाधमनविक्रीतं योगदानप्रतिग्रहम्' (मन० ८।१६५) **आधमनं बन्धकम्। योग इह च्छलमुक्तः।**
- 'एको ह्यनीशः सर्वत्र दानाधमनविक्रये' (का० स्मृ०)। **उक्तोऽर्थः।**
- 'आध्मातस्तेन हरिणा न चक्रे शङ्खराड्' (हरि० ३।१२०।१३)। **आध्मातः पूरितः।**
- 'महावाताध्मातैर्जलधरैः' (मृच्छ०)। **आध्माताः स्फीताः।**
- 'वातेनाध्मापितां नाभिम्' (सुश्रुत० १।३७४।५)। **आध्मापिता स्फाविता।**
- 'यच्चैतद् बहुभिर्भेरीमाधमद्भिः शब्दमुच्चारयद्भि र्महाञ्शब्द उपलभ्यते' (मी० शा० भा० १।१।६।१७)। **आधमद्भिः, पूरयद्भिः, ताडयद्भिः।**
- 'शराध्मातमहातूणाः' (सौन्दर० १।३५)। **आध्माताः स्फीताः पूर्णाः।**

## ध्वंस्
- {आध्वंस्}
- ध्वंस् (अवस्रंसने गतौ च)।
- 'आध्वस्तं चक्षुः' (नि० ४।३)। **आवृतमित्यर्थः।**

## नद्
- {आनद्}
- नद् (णद अव्यक्ते शब्दे)।
- 'रथेनानादयन् दिशः' (भा० आदि० १३८।२८)। **आनादयन्प्रतिध्वनयन्।**

## नन्द्
- {आनन्द्}
- नन्द् (टुणदि समृद्धौ)।
- '(दण्डः) यथाशास्त्रं प्रयुक्तः सन् सदेवासुरमानवम्। जगदानन्दयेत् सर्वमन्यथा तत् प्रकोपयेत्' (याज्ञ० १।३५५)॥

## नम्
- {आनम्}
- नम् (णम प्रह्वत्वे शब्दे च)।
- 'आ नो रुद्रस्य सूनवो नमन्ताम्' (ऋ० ६।५०।४)। **आनमन्ताम् इतोभिवर्तन्ताम् इत्याह।**
- 'यावन्नराशैर्न रिपुः शवाशान् सन्तर्पयत्यानम तावदस्मै' (भट्टि० १२।७५) **अस्मा आनम आत्मानं तदधीनं कुरु।**
- 'नृपतयो यत आनमन्ति' (भा० पु० १।१५।२१)। **आनमन्ति प्रणता भवन्ति।**
- 'तं राजकमाननाम' (काद०)। **प्रणनामेत्यर्थः।**
- 'सकृदेवानतं शेकू रथमभ्यसितुं परे' (भा० वि० ५५।२०)। **आनतमागतम्। उपशब्दस्यार्थ आङ्। अत्रार्थे उपनतशब्दस्य बहुलः प्रयोगः। तं प्रवरं मुनीनां पतञ्जलिं प्राञ्जलिरानतोस्मि। आनतोस्मि प्रणमामि।**
- 'वित्तेनानतिः स्त्रीमतामासुरः' (गौ० ध० १।४।९)। **आनतिरर्जनम् प्राप्तिः।**
- 'मज्जा म आनतिः' (वा० सं० २०।१३)। **आनमन्ति भूतानि यत्र साऽऽनतिः।**
- 'आनम्य मूर्ध्नि चाघ्राय' (रा० २।२५।३८)। **आनम्य=आत्मानं नमयित्वा।**
- 'बलाच्चानम्य दुर्बलान्' (भा० वि० २९।११)। **आनम्य आनमय्य वशे नीत्वा, आत्मसात्कृत्वा।**
- '…नन्दिना सह संकथाम्। काञ्चित्तर्जनिविन्यासपूर्वं कुर्वन्तमानमत्' (स्कन्द पु० का० ४।८९।२)। **आनमत् प्राणमत्।**
- 'सकृदेवानतं शेकू रथमभ्यसितुं परे' (भा० वि० ५५।२०)। **आनतमुपनतमुपगतम्। अभ्यसितुं परिचेतुम्। शराः कर्तारः।**
- 'पामरैरप्यपेयानां वारीणां परिपातरि। आश्रये जलजन्तूनामानिनंसा कथं तव' (विश्व० च०)॥ **आनिनंसा नन्तुमिच्छा।**

## नर्द्
- {आनर्द्}
- नर्द् (नर्द शब्दे)।
- 'आनर्दं नर्दतः सम्यक् तदा सूयं भविष्यति' (भा० उ० १४१।४७)। **आनर्दो महानादः। णमुलन्तमिति नीलकण्ठः। सूयम् इत्यस्य स्थाने सत्यमिति क्वचित्पाठः**

## नह्
- {आनह्}
- नह् (णह बन्धने)।
- 'आनह्यते नासा' (सुश्रुत० २।३६९।१०)। **आनह्यते रुध्यते। ततं वीणादिकं वाद्यमानद्धं मुरजादिकम् (अमर०)।**
- 'विस्तीर्णवक्षसं दीर्घभुजमानद्धकन्धरम्' (शि० भा० १।७५)। **आनद्धकन्धरम् आयतग्रीवम्।**
- 'ततो रुद्धे शकृन्मूत्रे सैन्यमानाहदुःखितम्' (भा० वन० १२२।१५)। **आनाहस्तु विबन्धः स्यादित्यमरः। दैर्घ्यमायाम आनाह इति च सः।**
- 'आनह्यते यस्य विधूप्यते च प्रक्लिद्यते शुष्यति चापि नासा। न वेत्ति यो गन्धरसांश्च जन्तुर्जुष्टं व्यवस्येत्तमपीनसेन' (सुश्रुत० उत्तर० २२।३)॥ **आनह्यते रुध्यते।**
- 'पुनरानह्यते वापि पुनर्विव्रियते तथा' (नासिका) (सुश्रुते २४।१०)। **उक्तोऽर्थः।**

## नी
- {आनी}
- नी (णीञ् प्रापणे)।
- 'यः पुरुषमेधानामयुतमानयेत् तेनास्यायुतनायित्वम्' (भा० १।३७७३)। **आनयेत् आहरेत् संबिभृयात्।**
- 'केनाप्युत्क्षिपतेव पश्य भुवनं मत्पार्श्वमानीयते' (शा० ७।८)। **आनीयते प्राप्यते।**
- 'दूरादिन्द्रमनयन्ना सुतेन' (ऋ० ७।३३।२)। **आनयन् आहरन्।**
- 'आनिनाय भुवः कम्पम्' (रघु० १५।२४)। **आनिनाय जनयामास भावयाञ्चकार।**
- 'हरिरानीतः पुरुवारो अप्सु' (ऋ० ९।९६।२४)। **आनीतः प्रक्षिप्तः। तप्ते पयसि दध्यानयति सा वैश्वदेव्यामिक्षा। प्रानयति प्रक्षिपति।**
- 'दधनि मध्वानीय' (आश्व० गृ० १।२१।५)। **आनीय आसिच्य।**
- 'जालमानाय' (पा० ३।१।१२४) **इत्यत्र पाणिनीये निपातित आनायो जालम्। साहित्ये दुर्लभ आनायशब्दः।**
- 'आनायिंस्तु रघौ' (१६।७५) **लभ्यते--आनायिनस्तद्विचये नदीष्णान्। आनायिनो जालवन्तो जालिकाः।**

## नु-नू
- {आनु|आनू}
- नु-नू (णु स्तुतौ णू स्तवने)।
- **आनुते शृगालः। आङि नुप्रच्छ्योरिति वार्तिके वृत्तावुदाहरणम्। आनुते क्रोशति रौति वाश्यते। आङा शब्दविशेषात्स्तुतिलक्षणादपकृष्य शब्दसामान्ये धातुर्व्यवस्थापितः।**
- '(पतत्त्रिणः) मन्द्रमानुवानाः' (भट्टि० ८।६७)। **उक्तोऽर्थः।**
- 'आ वामृताय केशिनीरनूषत' (ऋ० १।१५६।६)।
- 'आ कलशा अनूषतेन्दो धाराभिरोजसा' (ऋ० ९।६५।१४)। **आनूषत ध्वनन्ति।**

## नृत्
- {आनृत्}
- नृत् (नृती गात्रविक्षेपे)।
- 'उत्समा कीरिणो नृतुः' (ऋ० ५।५२।१२) **उत्समानृतुः=उत्समानर्तिषुः=इतस्ततः साकम् उदशलन्।**
- 'आनृत्यतः शिखण्डिनो गन्धर्वस्य' (अथर्व० ४।३७।७)। **आ समन्तान्नृत्यत इत्यर्थः।**
- 'मरुद्भिरानर्तितनक्तमाले' (नर्मदारोधसि) (रघु० ५।४२)। **आनर्तिता आन्दोलिताः प्रेङ्खन्त्यः**

## पण्
- {आपण्}
- पण् (पण व्यवहारे स्तुतौ च)।
- 'नैकद्रव्योच्चयवतीं समृद्धविपणापणाम्' (भा० अनु० ३०।१७)। **विपणो विपणी पण्यवीथिका। आपणो निषद्या। एत्यात्रापणन्त इत्यापण इति गोचरसंचरेत्यादिसूत्रे (पा० ३।३।११९) वृत्तिः।**

## पत्
- {आपत्}
- पत् (पत्लृ गतौ)।
- 'श्येनो भूत्वा विश आपतेमाः' (अथर्व० ३।३।३)। **आपत आगच्छ।**
- 'कर्ममध्ये या इष्टयो व्रातपतीयाद्याश्चापतन्ति ता अनुष्ठेयाः' (का० श्रौ० वृ०)।
- 'आपतन्ति हि संसारपथमवतीर्णानामेते वृत्तान्ताः' (काद०)। **आपतन्ति अतर्किता उपनमन्ति।**
- 'आ वर्षिष्ठया न इषा वयो न पप्तता सुमायाः' (ऋ० १।८८।१)। **आपप्तत=अभित्वरध्वम्।**
- 'आपतत्येष दुष्टात्मा सङ्क्रुद्धः पुरुषादकः' (भा० आदि० १५३।४)। **उक्तोऽर्थः।**
- 'तच्चेदन्तः पुनरापतेच्छेषेण शुद्ध्येरन्' (गौ० ध० २५।५)। **आपतेत् आगच्छेत्।**
- 'जीवन्वा पतिरापतेत्' (बृ० श्लो० सं० ४।३६)। **उक्तोऽर्थः।**
- 'आपतत्यात्मनः प्रायो दोषोऽन्यस्य चिकीर्षितः' (कथा० २०।२१३)। **आत्मानमनुधावति, आत्मनि प्रसजति। दोषोऽपायः।**
- 'वेनन्ति वेना पतयन्त्या दिशः' (ऋ० १०।६४।२) **पत गतौ चुरादिः।**
- 'मधुरतराण्यापतन्ति मनसः' (काद०)। **आपतन्ति आभासन्ते, प्रतीतिं यान्ति, प्रतीयन्ते।**
- 'स्फुटपौरुषमापपात पार्थः।' **आपपात=आस्कन्दत्।**
- 'अपि नाध्वश्रमः शीघ्रं रथेनापततस्ते' (रा० २।७२।५)। **आपतत आगच्छतः=आस्यन्दमानस्य।**
- 'पादैः शनैरापततः प्रमन्यून्' (भट्टि० ३।४८)। **आपतत आगच्छतः। (द्वि० बहु०)।**
- 'प्रबलद्वीपिनमापतन्तमुच्चैः' (राज० ३। )।
- 'सा ददर्श ततस्त्रस्तान् हरीनापततो द्रुतम्' (रा० ४।१९।६)। **द्रुतमापततः पलायमानान्।**
- 'तत्र काष्ठं कुठारेण पाट्यमानं विधेर्वशात् आपत्य तस्य जङ्घायां भित्त्वान्तः प्रविवेश तम्' (कथा० २८।१५)॥
- 'जग्रहापततस्तस्य पादौ च रघुनन्दनः' (रा० ३।१२।२४)।
- 'कथमिदमापतितम्' (उत्तर० २)। **आपतितं घटितं संवृत्तम्।**
- 'अदर्शनादापतितः पुनश्चादर्शनं गतः' (भा० शां० १७४।१७)। **आपतित आविर्भूतः।**
- 'क्वचित्प्राकरणिकादर्थादप्राकरणिकस्यार्थस्यापतनम्' (सा० द०)। **आपतनं प्रतीतिः।**
- 'आपातरम्या विषयाः पर्यन्तपरितापिनः' (कि० ११।१२)। **आपातरम्यास्तत्कालरमणीयाः। तदात्वे पात आपात इति वैजयन्तीति मल्लिः।**
- 'आपातरमणीयानां संयोगिनां प्रियैः सह। अपथ्यानामिवान्नानां परिणामोऽतिदारुणः' (पञ्चत०)॥
- 'मध्वापातो विषास्वादः' (मनु० ११।९)। **मध्वापातो मधुरोपक्रमः।**
- 'आनन्त्यव्यभिचारदोषापातात्' (सा० द० १०।१९)। **आपातः प्रसङ्गः।**
- 'तदापातभयात्पथि' (कु० २।४५)। **आपात आस्कन्दः, आक्रमः, धर्षणम्।**
- 'गरुडापातविश्लिष्टमेघनादास्त्रबन्धनः' (रघु० १२।७६)। **गरुडापाता गरुत्मतोऽवतरणम्।**
- 'आपातान् प्रतितिष्ठन्ति पुलिन्दशबरा इव' (भा० शां० १५१।८)। **आपातो नरकः।**
- 'करटापातविस्फोटा भान्त्यर्था वासनादयः' (यो० वा० ४।३३।३८)। **आपातोऽवपातः।**
- 'आमुखापाति कल्याणं कार्यसिद्धिं हि शंसति' (कथा० १८।४९)। **आमुख उपक्रमे जायमानं घटमानं श्रेय इत्यर्थः।**
- 'आपतये त्वा परिपतये गृह्णामि' (वा० सं० ५।५)। **पवनमुद्दिश्याह। आपतिरापतनम् इतः पवनं वानम्।**
- 'किन्त्वधीते वेदे द्वयमापतति' (मी० शा० भा० १।१।१।१)। **आपतति प्रसज्यते प्राप्नोति।**
- 'वाग्दत्ता यद्यनूढैव कन्या पञ्चत्वमापतेत्' (कर्मप्रदीपे १।६।१३)। **आपतेत् प्राप्नुयात्।**
- 'आपतत्यात्मनि प्रायो दोषोऽन्यस्य चिकीर्षितः' (कथा० २०।२१३)। **आपतति आयाति।**
- 'मदश्चैकपदे नष्टः क्रोधश्चापतितो महान्' (रा० ४।१५।२)। **आपतित उत्पन्न आविर्भूतः, विजृम्भितः।**
- 'तत्रायमद्यापतितो विपाकः' (रा० ३।६३।४)। **आपतित उपनतः प्राप्तः प्रसक्तः।**
- 'आपतये त्वा गृह्णामि' (तै० सं० १।२।१०)। **प्राणो वाऽऽपतिः। आवृत्त्याऽभिमुख्येन वा पततीति।**

## पद्
- {आपद्}
- पद् (पद गतौ)।
- 'एष रावणिरापादि वानराणां भयङ्करः' (भट्टि० १५।८९)। **आपादि प्राप्तः।**
- 'तस्य मत्स्यः पाणी आपेदे' (श० ब्रा० १।८।१।१)। **आपेदे प्राप।**
- 'रावणस्य पुरीं लङ्कामापेदतुः' (रा० ६।१६।२१)। **आपेदतुः=आपेदाते=प्रापतुः।**
- 'अथ यदि पण्यमानः (सोमः) किञ्चिदापद्येत' (श० ब्रा० १२।६।१।१०)। **आपद्येत आपदमाप्नुयात्। विकारं गच्छेत्।**
- 'शर्यातो ह वा ईक्षाञ्चके। यत्किमकरं तस्मादिदमापादीति' (श० ब्रा० ४।१।५।४)। **तत इयमापदुपनतेति तदर्थः।**
- 'अर्थधर्मौ परित्यज्य यः काममनुवर्तते। एवमापद्यते क्षिप्रं राजा दशरथो यथा' (रा० २।५३।१३)। **आपद्यते=आपद्गतो भवति।**
- 'एवमापद्यते' (माल०)। **एवं भवतीत्यर्थः।**
- 'न ह्येतास्वन्यत्सामापद्यते।' (लाट्या० श्रौ० १०।२।२)। **आपद्यते विद्यते।**
- 'बलादपराधिनं मामापादयसि' (विक्रम०)। **अपराद्धतां मयि प्रसञ्जयसि।**
- 'क्व नु नाम वयं सर्वाः कालेनाल्पेन तं नरम्। समागच्छेम यो नस्तद्रूपमापादयेत्पुनः' (भा० आदि० २१७।१३)॥ **आपादयेत् प्रापयेत्।**
- 'स राजा परमापन्नः' (हरि० १।२४।११)। **आपन्न आपत्प्राप्तः। स्यादापन्न आपद्गत इत्यमरः।**
- 'आपन्नाभयसत्रेषु दीक्षिताः खलु पौरवाः' (शा० २।१७)। **उक्तोऽर्थः।**
- 'आपन्नं स्तृणन् निरस्येत्' (का० श्रौ० २।६।३३)। **आपन्नं (वेद्यां) पतितं (तृणादिकम्)।**
- 'कूजद्भिरापादितवंशकृत्यम्' (रघु० २।१२)। **आपादितं निष्पादितं निर्वृत्तम्। आपदिरनिष्टप्रसङ्ग इति परिभाष्यते।**
- 'दैवीनां मानुषीणां च प्रतिहर्ता त्वमापदाम्' (रघु० १।६०)। **आपदो विपदो व्यसनानि।**
- 'ध्यानापादांश इव' (छां० उ० ७।६।१)। **आपादो ध्यानफललाभः (शङ्करः)।**
- 'द्रव्यस्य सङ्ख्यान्तरापादने' (अधिकरणविचाले ५।३।४३ इत्यत्र वृत्तिः)। **आपादनं प्रापणम्।**
- 'तदाहुर्यस्याग्निहोत्रमधिश्रितममेध्यमापद्येत' (ऐ० ब्रा० ७।५)। **आपद्येत सम्पद्येत भवेत्।**
- 'मृत्युरापद्यते मोहात्सत्येनापद्यते ऽमृतम्' (भा० शां० १७५।३०)। **आपद्यते प्राप्यते।**
- 'दोषाः प्रकुपिताः…। व्याप्य देहमशेषेण ज्वरमापादयन्ति हि' (सुश्रुत० उत्तर० ३९।६)। **आपादयन्ति प्रसञ्जयन्ति, जनयन्ति।**
- 'अत्रैव मा भगवान् मोहान्तमापीपदत्' (बृह० उ० ४।५।१४)। **मोहावस्थां मा प्रापिपत्।**
- 'द्वयोरापन्नयोस्तुल्यमनुबध्नाति यः पुनः। तयोर्दण्डमाप्नोति पूर्वो यदि वेतरः' (नारद०)॥ **आपन्नयोरभियुक्तयोः, अभियोगग्रस्तयोः।**
- 'यथाक्षन्नापन्नं विधावति' (तै० सं० ६।१।९)। **अक्षन्नापन्नम्=अक्ष्णि प्रविष्टम्।**
- 'तेनैचश्चतुर्विंशतेः संज्ञाः स्युरिति नापादनीयम्' (पा० १।१।१० इत्यत्र दीक्षितः कौमुद्याम्)। **नापादनीयम्=नानिष्टापत्तिश्चोदनीयेत्यर्थः।**
- 'अथ ये प्रभवो ध्यानापादांशा इवैव ते भवन्ति' (छां० उ० ७।६।१)। **ध्यानमापद्यन्ते प्राप्नुवन्ति ते ध्यानापादाः।**

## पा
- {आपा}
- पा (पा पाने)।
- 'नापिबेयं बलाद्वक्षो भित्त्वा चेद्रुधिरं युधि' (भा० सभा० ६८।५३)। **आपिबेयम्=निःशेषेण पिबेयम्, कणेहत्य पिबामीत्यर्थः।**
- 'ततो स्या आपपौ वक्त्रं पद्मं मधुकरो यथा' (हरि० ८७४६)। **उक्तोऽर्थः।**
- 'षडाननापीतपयोधरासु' (रघु० १४।२२)। **आपीता निःशेषेण पीता।**
- 'आपीतौ युष्मद्विधैः पुत्रैः …पयोधरौ' (हर्ष० ५)। **उक्तोऽर्थः।**
- 'ता राघवं दृष्टिभिरापिबन्त्यः' (रघु० ७।१२)। **सतृष्णमालोकयन्त्य इति तात्पर्यार्थः।**
- 'उपैति सविता ह्यस्तं रसमापीय पार्थिवम्' (भा० शां० ५८।२८)। **रसमाकृष्येत्यर्थः।**
- 'आपाने पानकलिता दैवेनाभिप्रचोदिताः' (भा० आदि० २।३५५)। **आपानं पानशाला। अमरस्त्वापानं पानगोष्ठिकेति पठति।**
- 'गन्धर्वाप्सरसो भद्रे मामापानगतं सदा उपतिष्ठन्ति' (भा० वन० २८१।१३)। **उक्तोऽर्थः।**
- 'आपिबेयं समुद्रं च' (रा० ३।४९।३)। **निःशेषं पिबेयमित्यर्थः।**
- 'सा निनाय तमुद्यानमापानाय सुराङ्गना' (कथा० ७३।१५२)। **आपानं सुरापानम्।**
- 'आपित्वे नः प्रपित्वे तूयमागहि' (ऋ० ८।४।३)।
- 'आपित्वे आपानकाल इति दुर्ग।' (नि० ३।२०)

## पिष्
- {आपिष्}
- पिष् (पिष्लृ संचूर्णने)।
- 'यदाऽऽपिपेष मातरं पुत्रः प्रमुदितो धयन्' (वा० सं० १९।११)। **आपिपेष ईषत् पिनष्टि क्षिणोति।**
- 'तं पाणिनापेष बोधयाञ्चकार' (श० ब्रा० १४।५।१।१५)। **पाणिनापेषम् पाणिभ्यां निपौड्य।**

## पीड्
- {आपीड्}
- पीड् (पीड अवगाहने)।
- 'अन्यानि वासांसि परिधाय सकृदेनान्यापीड्य' (आश्व० गृ० ४।४)। **इहापीडयतिर्निष्पीडयतेरर्थे पठितः।**
- 'कण्ठे जीर्णलताप्रतानवलयैरत्यर्थमापीडितः' (शा० ७।११)। **आपीडित आबाधितः।**

## पू
- {आपू}
- पू (पूङ् पवने)।
- 'इन्द्रस्येन्दो जठरमापवस्व' (ऋ० ९।७०।१०)। **श्रापवस्व प्रक्षरन् प्रविशेत्यर्थः।**
- 'ते नः सहस्रिणं रयिं पवन्तामा सुवीर्यम्' (ऋ० ९।१३।५)। **अस्मान्प्रति प्रवाहयन्त्वित्यर्थः।**
- 'आ पवस्व हिरण्यवदश्ववत् सोम वीरवत्' (वा० सं० ८।६३)। **आपवस्व प्रक्षर।**

## पृ
- {आपृ}
- पृ (पृङ् व्यायामे)।
- 'अह्नयापृतार्तकरणा निशि निः शयानाः' (भा० पु० ३।९।१०)। **आपृतानि व्यापृतानि आर्तानि करणानि येषां ते आपृतार्तकरणाः। अन्यत्र व्याङ्पूर्व एव प्रियतिः प्रयोगमवतीर्णो दृश्यते। अत्र तु केवलेनाङोपसृष्ट इति भागवतकारस्य व्यवहारं प्रत्यनादरस्य निदर्शनम्। स चेह बहुल ऋतिंकरश्च विदाम्।**

## पृच्
- {आपृच्}
- पृच् (पृची सम्पर्चने)।
- 'आ त्वा पृणक्त्विन्द्रियं रजः सूर्यो न रश्मिभिः' (ऋ० १।८४।१)। **आपृणक्तु पूरयतु।**
- 'सेमं पृण' (ऋ० १।१६।९)। **पूरयेत्याह।**
- 'काममापृण दुर्मन्मानं सुमन्तुभिरेमिषा पृचीमहि' (ऋ० १।१२९।७)। **इषा अन्नेन आपृचीमहि सन्तर्पयामः।**
- 'वस्वो वीरस्यापृचः' (ऋ० ८।४०।९)। **आपृचः कार्त्स्न्येनाधिकृतवानसि, निरवशेषमधितिष्ठसि।**

## पृच्
- {आपृच्}
- पृच् (पृची सम्पर्के)।
- 'हन्तास्यान्याभिर्ऋग्भिर्मन्त्रमापृणचाम' (ऐ० ब्रा० ६।१)। **सर्वतः सम्पृक्तं करवामेत्यर्थः।**

## पॄ
- {आपॄ}
- पॄ (पॄ पालनपूरणयोः, पूरी आप्यायने)।
- 'वक्त्रमापूर्यतेऽश्रूणाम्' (सुश्रुत० १।११६।१४)। ** अश्रूणामिति कर्मणः शेषत्वविवक्षायां षष्ठी।**
- 'भृत्यैरापुर्यते नृपः' (हितोप० २।७२)।
- 'यत्त ऊनं तत आपूरयाति' (अथर्व० १२।१।६१)।
- 'आ रोदसी अपृणाज्जायमानः' (तै० सं० ५।१।८)। **आपृणात् आप्रात्।**

## प्याय्
- {आप्याय्}
- प्याय् (ओप्यायी वृद्धौ)।
- 'आपीनानि धेनूनां स्रोतांसि सरितामिव' (हरि०)। **आपीनानि ऊधांसि। विशेष्येर्थे विशेषणप्रयोगः।**
- 'आप्यायितो वचनामृतेन' (महावीर० १।२)। **आप्यायितः सन्तृप्तः।**

## प्यै
- {आप्यै}
- प्यै (प्यैङ् वृद्धौ)।
- 'आ वयं प्यासिषीमहि' (अथर्व० ७।८६।५)। **आप्यायिता भूयास्मेत्यर्थः।**

## प्रच्छ्
- {आप्रच्छ्}
- प्रच्छ् (प्रच्छ ज्ञीप्सायाम्)।
- 'आपृच्छे त्यां गमिष्यामि पुनरेष्यामि चाप्यहम्' (भा० सभा० ३।१)। **आपृच्छे आमन्त्रये, गमनानुज्ञां याचे।**
- 'आपृच्छे साधयिष्यामि, गच्छ विप्र यथासुखम्।' (भा० आश्व० १९।५२)। **उक्तोऽर्थः**
- 'आपृच्छस्व प्रियसखममुं तुङ्गमालिङ्ग्य शैलम्' (मेघ १२)।
- 'आपृच्छति च यच्छ्रेयः करोति च हितं वचः' (भा० सौ० २।२२)। **इहाङार्थे न कश्चिद् विशेषः क्रियते। अस्थान आङ् इति वा सुवचम्।**
- 'अनापृच्छन्हि गृह्णानो हस्तच्छेदनमर्हति' (गौ० ध० )। **अनुज्ञामयाचमान इत्यर्थः।**
- 'आपृष्टोऽसीह कौन्तेय स्वस्ति प्राप्नुहि भारत' (भा० सभा० ७८।२२)। **आपृष्टो दत्तगमनानुज्ञः**

## प्रा
- {आप्रा}
- प्रा (प्रा पूरणे)।
- 'आ प्रा द्यावापृथिवी अन्तरिक्षम्' (ऋ० १।११५।१)। **आप्राः=अप्रात्, पूरितवान्, व्याप्नोत्, व्याश्नुत।**
- 'येनेमे चित्रवज्रहस्त रोदसी ओभे सुशिप्र प्राः' (अथर्व० २०।८०।१)।
- 'आपप्रौ पार्थिवं रजो बद्वधे रोचना दिवि' (ऋ० १।८१।५)। **उक्तोऽर्थः**

## प्री
- {आप्री}
- प्री (प्रीञ् प्रीतौ)।
- 'स मुखत आत्मानमा प्रीणीत' (तै० सं० ५।१।८)। **प्रीणयामासेत्यर्थः।**

## प्लु
- {आप्लु}
- प्लु (प्लुङ् गतौ)।
- 'अन्योऽन्यमापुप्लुविरे तथान्ये' (बुद्ध० १३।२५)।
- 'तेन शब्देन सहसा…। आप्लवन्त गतैः सत्त्वै र्मत्स्याः शतसहस्रशः' (भा० वन० १६९।२०)। **आप्लवन्त पलायन्त। गतैः सत्त्वैर्विगताभिर्बुद्धिभिः।**
- 'एता अश्वा आप्लवन्ते' (ऐ० ब्रा० ६।३३)। **उत्प्लवन्त इत्यर्थः।**
- 'स भीमसेनस्य रथम्…आपुप्लुवे सिंह इवाचलाग्रम्' (भा० कर्ण० ८४।३६)। **आपुप्लुवे उत्प्लुत्यारूढवान्।**
- 'स्यन्दनं वृषसेनस्य तूर्णमापुप्लुवे भयात्' (भा० द्रोण० १२९।३३)। **उक्तोऽप्यः।**
- 'सवस्त्रोऽहरहराप्लुवीत' (शा० गृ० ४।१२)। **आप्लुवीत=आप्लवेत=स्नायात्।**
- 'तेनैनां सकेशनखामभ्यज्य ह्रासयित्वाऽऽप्लावयन्ति' (गो० गृ० २।५।६)। **आप्लावयन्ति स्नापयन्ति।**
- 'एतेषु तीर्थेषु…काशिकन्या…आप्लावयत गात्राणि' (भा० उ० १८६।२९)। **गात्राण्याप्लावयत शरीरं निरणेनेक्, अस्नादित्यर्थः।**
- 'अनाप्लवमानः' (लाट्या० श्रौ० ९।२।१८)। **अस्नानित्यर्थः।**
- 'प्राद्रवत्सहसा राजन्पुत्रो दुर्योधनस्तव। आप्लुतश्च ततो यानं चित्रसेनस्य धन्विनः' (भा० द्रोण० ११६।२४-२५)॥ **आप्लुतः प्लुत्याऽऽरूढः।**
- 'स विपन्नरथो भीमो नकुलस्याप्लुतो रथम्' (भा० द्रोण० १८८।२३)। **आप्लुतः शैघ्र्येणारूढः।**
- 'ततः सा सहसा त्रासादाप्लुता निम्नागातटम्' (वि० पु० २।१३।१३)। **उत्प्लुत्य नदीकूलमारूढेत्यर्थः।**
- 'गोमन्तशिखराच्छ्रीमानाप्लुतोऽमितविक्रमः' (हरि० २।४२।८१)।
- 'तौ नगादाप्लुतौ दृष्ट्वा' (हरि० २।४ ।१)। **उक्तपूर्व एवार्थः। आप्लुतः स्नातको व्रतो इत्यमरः।**
- 'यावन्नाश्यायते वेदिरभिषेकजलाप्लुता' (रघु० १७।३७)। **जलाप्लुता जलपूर्णा। बाष्पाप्लुतः, व्यसनाप्लुतः रुधिराप्लुत इत्यादिषु तदर्थक एवाप्लुतशब्दः।**
- 'प्रथमो वार्षिको मासः श्रावणः सलिलाप्लुतः' (रा० ४।२५।१२)। **अनन्तरोदीरित एवार्थः।**
- 'अवाङ्मुखमथो दीनं दृष्ट्वा सोममिवाप्लुतम्' (रा० ७।१०६।१)। **आप्लुतमुपप्लुतमुपरक्तं ग्रहगृहीतम्। आङस्थाने। सोमश्चन्द्रः।**
- 'जलमाप्लुत्य' (मनु० ५।७७)। **जलमाप्लुत्य जलमवगाह्य, स्नात्वा।**
- 'ऊषुराप्लुत्य गात्राणि तपश्चातस्थुरुत्तमम्' (भा० वन० ९५।५)। **गात्राण्याप्लुत्य=अभिषिच्य। अन्तर्णीतण्यर्थकः प्लवतिः।**
- 'अप आप्लुत्य' (आश्व गृ० ३।२।१)। **आप्लवनं स्नानं भवति। इह द्वितीयाश्रुत्याऽवगाहनपूर्वके स्नाने वर्तत इति हरदत्तः।**
- 'पाञ्चालस्य रथस्येषामाप्लुत्य सहसाऽपतत्' (भा० आदि० १३८।५७)। **आप्लुत्य उत्प्लुत्यारुह्य।**
- 'माता कुमारमादायाप्लाव्य' (पा० गृ० २।१)। **आप्लाव्य प्रस्नाप्य।**
- 'अन्नमाप्लाव्य वारिणा' (मनु० २।३१४)। **आप्लाव्य अभ्युक्ष्य।**
- 'मूत्रेणाप्लाव्य सप्ताहं स्नुहीक्षीरेण ततः परम्' (सुश्रुत० १।१६८।१३)। **मूत्रेणाप्लाव्य मूत्रेणाभ्युक्ष्य, मूत्रे निमग्नं कृत्वा।**
- 'कलशोदकेषु शाखामाप्लाव्यौदुम्बरीं स्पृशेत्तुरगान्' (व० बृ० सं० ४३।२१)। **शाखामाप्लाव्य शाखां निमज्ज्य।**
- 'प्रलयाप्लावमिवाभिदर्शयन्तः' (शिशु० २०।७०)। **आप्लाव आप्लव ओघः।**
- 'आप्लवन्तः प्लवन्तश्च गर्जन्तश्च प्लवङ्गमाः' (रा० ६।४।२६)। **आप्लवन्तः समन्ताद्रक्षणार्थं गच्छन्तः।**
- 'ध्वजवर्मरथानश्वान्नाना प्रहरणानि च। आप्लुत्याप्लुत्य समरे वानरेन्द्रा बभञ्जिरे' (रा० ६।९३।१२)॥ **आप्लुत्याप्लुत्य प्लुतिभिराक्रम्याक्रम्य।**
- 'सितासिते सरिते यत्र संगते तत्राप्लुतासो दिवमुत्पतन्ति' (ऋग्वेदे खिलपाठः)। **आप्लुतास आप्लुताः कृतस्नानाः। आप्लाव आप्लवः स्नानम् इत्यमरः।**

## प्लुष्
- {आप्लुष्}
- प्लुष् (प्लुष दाहे)।
- 'दिवाकराप्लुष्टविभूषणास्पदाम्' (कु० ५।४८)। **आप्लुष्टमीषत्प्लुष्टमवदग्धम्**

## बन्ध्
- {आबन्ध्}
- बन्ध् (बन्ध बन्धने)।
- 'यत्ते देवी निर्ऋतिरा बबन्ध दाम' (अथर्व० ६।६३।१)। **आबबन्ध बबन्ध अपिननाह।**
- 'स्रजः प्रह्रादस्य मूर्ध्नि चाबबन्ध' (हरि० १३७३०)। **उक्तोऽर्थः।**
- 'क्व समाधानमाबध्नातु अवष्टम्भः' (काद०)। **आबध्नातु निदधातु।**
- 'न निर्भरमाबध्नाति पदम्' (काद०)। **आबध्नाति न्यस्यति निधत्ते।**
- 'स्यन्दनाबद्धदृष्टिषु' (रघु० १।४०)। **रथप्रत्युप्तदर्शनेषु।**
- 'आबद्धा मानुषाः सर्वे निबद्धाः कर्मणो र्द्वयोः' (भा० सौ० २।२)। **आबद्धा आ समन्ताद् बद्धाः।**
- 'ताभ्यामाबद्धाभ्यां शोभमाना' (कुण्डलाभ्याम्) (भा० आदि० ३।९७)।
- 'गते प्रेमाबन्धे प्रणयबहुमाने विगलिते' (अमरु० ४३)। **प्रेमाबन्धः प्रणयबन्धः। आबन्धो योत्रं योक्त्रम् इत्यमरः।**

## बाध्
- {आबाध्}
- बाध् (बाधृ लोडने, लोडनं प्रतिधातः)।
- 'तेऽसुरा दिग्भ्य आबाधन्त' (तै० सं० ५।७।२।१)। **प्रतिजघ्नुरित्यर्थः।**

## बृह्
- {आबृह्}
- बृह् (बृहू उद्यमने)।
- 'यत्समूलमाबृहेयु र्वृक्षं न स पुनराभवेत्' (बृहदा० उ० ३।९।२८)। **केचिदत्रोद्यमनेऽर्थे दन्तोष्ठ्यादिं वृहिं पठन्ति। तदपि साधु।**
- 'मूलमस्याबर्हि' (पा० ४।४।८८)। **आबृह्यत उत्पाट्यत इत्याबर्हि।**

## भज्
- {आभज्}
- भज् (भज सेवायाम्)।
- 'एमं भज ग्रामे अश्वेषु गोषु' (अथर्व० ४।२२।२)। **इमं ग्रामादिषु आभज भागिनं कुर्वित्याह।**
- 'प्रजापति र्वै पित ॠभून् मर्त्यान्त्सतोऽमर्त्यान्कृत्वा तृतीयसवन आभजत्' (ऐ० ब्रा० ६।१२)। **उक्तोऽर्थः।**
- 'त्वं सूर्ये न आ भज तव क्रत्वा तवोतिभिः' (ऋ० ९।४।५)।
- 'याँ आभजो मरुत इन्द्र सोमे' (ऋ० ३।३५।९)। **हे इन्द्र यान्मरुतः सोमे भागिनोऽकरोरित्याह।**
- 'आ तं भज सौश्रवसेष्वग्ने उक्थ उक्थ आ भज शस्यमाने' (ऋ० १०।४५।१०)।
- 'पाहि माऽग्ने दुश्चरिताद् आ मा सुचरिते भज' (तै० सं० १।१।१२।१)। **सुचरित आभज सुचरिते भागिनं कुरु। सुचरितवन्तं मां कुर्विति तात्पर्यार्थः।**
- 'ऋतवो ह वै देवेषु यज्ञे भागमीषिरे आ नो यज्ञे भजत मा नो यज्ञादन्तर्गत' (श० ब्रा० १।६।१।१)। **अन्तरित्यत्र व्यवधौ वर्तते। यज्ञान्नो मास्म व्यवधातेत्यर्थः।**
- 'हन्तेमानस्मिन्नुक्थ आभजा इति' (ऐ० ब्रा० ३।२०)।** आभजै आगतभागान् भागवतः करोमीत्याह।**
- 'आ नो भजस्व राधसि' (ऋ० ४।३२।२१)।
- 'तव वै वयं स्मो नु न एतस्मिन्सामन्नाभजेति' (जै० उ० ब्रा० १।६।१।८)।
- 'इयं दुरुक्तात् परिबाधमाना प्राणापानाभ्यां बलमाभजन्ती' (लौ० गृ० ४१।१५)। **आभजन्ती ददती (मेखला)।**
- 'एतद्ध वै पितरो मनुष्यलोक आभक्ता भवन्ति यदेषां प्रजा भवति' (श० ब्रा० १३।८१।६)। **आभक्ता भागिनः। यदिदं किञ्चैवमु तत्सर्वं यज्ञ आभक्तम्।**
- 'या वै प्रजा यज्ञेऽनन्वाभक्ताः पराभूता वै ताः' (श० ब्रा० १।५।२।४)। **उक्तोऽर्थः।**
- 'आभजन्ति गुणिनः पृथक् पृथक् पार्थ सत्कृतिमकृत्रिमाममी' (शिशु० १४।५७)। **आभजन्ति अर्हन्ति। प्राचीने वैदिके साहित्ये त्वन्यादृश एव व्यवहार आभजेः, स पुस्तके दर्शित इति तत एव विज्ञानीयः।**

## भा
- {आभा}
- भा (भा दीप्तौ)।
- 'विश्वा आभाहि प्रदिशश्चतस्रः' (अथर्व २।६।१)। **आभाहि प्रकाशय।**
- 'आयं भातु शवसा पञ्च कृष्टीः' (का० सं० ३७।९, लौ० गृ० ४४। ) **इत्यत्र च देवपालोद्धृतो मन्त्रः)। आभातु प्रकाशयतु। यथा पूर्वत्र तथेह भातिरुपसर्गवशात्सकर्मकः। रम्यां य उपसर्पन्ति दीपाभां शलभा यथा। दीपाभा दीपार्चिः। दीपप्रभा।**
- 'शराणां गार्ध्रवाससाम्। स्पर्शमाशीविषाभानाम्' (भा० वन० ३३।८७)। **आभा आभासः।**

## भाष्
- {आभाष्}
- भाष् (भाष व्यक्तायां वाचि)।
- 'वैशम्पायनश्चन्द्रापीडमाबभाषे' (काद०)। **आबभाषे आललाप सम्बोधयामास।**
- 'सखी वेत्रभृदावभाषे' (रघु० ६।८२)। **इहाङ् नार्थे विशेषं करोति। बभाष इत्येवार्थः।**
- 'एवमाभाष्यमाणोपि भ्रातृभिः कुरुनन्दन' (भा० भीष्म० ४३।२०)। **आभाष्यमाणः सम्बोध्यमानः।**
- 'कोशिकश्च तथेत्याह राजा चाभाष्य मन्त्रिणः' (रा० १।१७।१७)। **आभाष्य आहूय, आकार्य।**
- 'सम्बन्धमाभाषणपूर्वमाहुः' (रघु० २।५८)। **आभाषणं संभाषणम्, संवादः। स्यादाभाषणमालाप इत्यमरः।**
- 'आभाषस्ते किमु न विदितः खण्डितः पण्डितः स्यात्' (शान्ति०)। **आभाष आभाणकः।**
- 'चित्रस्थानवलोक्य शून्यवलभावेकैकमाभाषते' (सा० द० १०।६० इत्यत्रोदाहरणश्लोकः)। **आभाषते आलपति, सम्बोधयति।**
- 'आबभाषे तदा वीरो यथावत् प्रशशंस च' (रा० ४।३।३)। **उक्तोऽर्थः।**
- 'तमेवमुक्त्वा राजानं गङ्गां चाभाष्य लोककृत्' (रा० १।४२।२६)। **वत्से राजानं यथाकालमनुगृहाणेत्युक्त्वा। गङ्गां चाभाष्य गङ्गां चाभिमुख्येन सम्बोध्य।**

## भास्
- {आभास्}
- भास् (भासृ दीप्तौ)।
- 'सर्वेन्द्रियगुणाभासं सर्वेन्द्रियविवर्जितम्' (श्वेता० उ० ३।१७)। **आभासः प्रतीतिः। हेत्वाभासः। हेतुवदाभासते प्रतिभाति इति हेत्वाभासो दुष्टो हेतुः।**
- 'कबन्धः परिघाभासो दृश्यते भास्करान्तिके' (रा० ३।२३।११)। **परिघाभासः परिघसदृशः।**

## भुज्
- {आभुज्}
- भुज् (भुजो कौटिल्ये)।
- 'प्रासादाभोगविस्तीर्णः स्तुतिशब्दो ह्यवर्तत' (रा० २।६५।३)। **आभोगो विस्तारः।**
- 'अकथितोपि ज्ञायते यथाऽयमाभोगस्तपोवनस्येति' (शा० १)।
- 'गङ्गाभोगकुटिला' (भा० वन०)। **आभोगः कौटिल्यम्।**
- 'बाहुमाभोगिनं कृत्वा' (हरि० २।३४।३६)। **आभोगिनम् अतिवृद्धम्। आयामवन्तम्।**

## भुज्
- {आभुज्}
- भुज् (भुज पालनाभ्यवहारयोः)।
- 'स्वरूपसाक्षात्कारवती प्रज्ञा आभोगः' (यो० सू० तत्त्ववैशारद्याम्)।

## भू
- {आभू}
- भू (भू सत्तायाम्)।
- 'आ देवानामभवः केतुरग्रे' (ऋ० ३।१।१७)। **आभवः=अवर्तथाः।**
- 'यत्समूलमुद्बृहेयुर्वृक्षं न स पुनराभवेत्' (श० ब्रा० १४।६।९।३४)। **आभवेत् जायेत।**
- 'कथमाभवन्ति' (भा० आदि० ९०।६)। **भवन्ति जीवन्ति कथं न शीर्यन्ते। आभवन्ति पुनर्जायन्ते।**
- 'विद्मा उत्स यत आबभूथ' (ऋ० १०।८४।५)। **आबभूथ अजायथा उदपद्यथाः।**
- 'स इदं विश्वमभवत् स आभवत्' (अथर्व० ७।१।२)। **आभवत् सर्वतो व्याप्य वर्तते, आवृत्यावृत्य ताद्रूप्येण कारणात्मना वा वर्तत इति सायणः।**
- 'अस्माकं विप्रेमाणमन्विदमसुरा आभविष्यन्ति' (ऐ० ब्रा० १।२४) **विप्रेमाणं विरोधमनुलक्ष्य इदं जगदभिभविष्यन्तीत्याह।**
- 'सर्वान् कामान्पूरयत्याभवन् प्रभवन्भवन्' (अथर्व० ३।२९।२)। **आभवन् समन्ताद् भवन् व्याप्नुवन्। भवन्निति वर्धिष्णुमाह।**
- 'आभूतो भूतः स उ जायते पुनः' (अथर्व० ११।४।२०)।
- 'य आबभूव भुवनानि विश्वा' (वा० सं० ३२।५)। **आबभूव कारणात्मना व्याप्तोऽभूत्।**
- 'कथं भवन्ति कथमाभवन्ति कथं भूता गर्भभूता भवन्ति' (मात्रय पु० ३९।९)। **आभवन्ति पुनर्जायन्ते।**
- 'तय। देवाः सुतमा बभूवुः' (तै० सं० ३।८।३।३)। **आबभूवुः प्राप्ताः।**

## भृ
- {आभृ}
- भृ (भृञ् भरणे)।
- 'आ नो अग्ने रयिं भर' (ऋ० १।७९।८)। **आभर आहर।**
- 'किमित्यपास्याभरणानि यौवने धृतं त्वया वार्धकशोभि वल्कलम्' (कु० ५।४४)। **आभ्रियते पुष्यते रूपमनेनेत्याभरणं भूषणम् अलङ्कारः।**
- 'येनेमा विश्वा भुवनान्याभृता' (ऋ० १०।१७०।४)। **आभृता=आभृतानि पूर्णानि।**

## मन्
- {आमन्}
- मन् (मन ज्ञाने)।
- 'अथा हि मद आ सोम मन्ये' (ऋ० ८।४८।६)। **आमन्ये आ समन्तात् स्तौमि।**

## मन्त्र्
- {आमन्त्र्}
- मन्त्र् (मत्रि गुप्तपरिभाषणे)।
- 'यजमानमामन्त्रयते' (भा० श्रौ० ६।११।१)। **सम्बोधयतीत्यर्थः।**
- 'तमामन्त्रयाम्बभूव' (काद० ८१)। **तं सम्बोधयामास, तेन समं संललाप।**
- 'परिजनोप्येवमामन्त्रयते' (काद० १०५)। **आमन्त्रयते ब्रूते, भाषते।**
- 'आमन्त्रयध्वं राष्ट्रेषु ब्राह्मणान्' (भा०)। **ब्राह्मणेभ्यो दूताः प्रष्यन्तामित्याह।**
- 'आमन्त्रयस्व सहचरम्' (शा० ३)। **गमनानुज्ञामाप्नुहीत्यर्थः।**
- 'उग्रश्रवसमामन्त्र्य उपपन्नमिति ब्रुवन्' (भा० आदि० ४०।५)। **आमन्त्र्य सम्बोध्य।**
- 'मम त्वामन्त्रय गुरून् न मां दोषः स्पृशेदयम्' (भा० वन० २९६।२२)। **आमन्त्रय अनुज्ञापय।**
- 'सत्यकामो ह जाबालो जबालां मातरमामन्त्रयाञ्चक्रे' (छां० उ० ४।४।१)। **आमन्त्रयाञ्चक्रे पप्रच्छ अनुयुयुजे।**
- 'आमन्त्रयेऽत्रभवतीं गच्छामि स्वगृहान्प्रति' ( )। **आमन्त्रये आपृच्छे अनुमानयामि त्वां स्वगमनमित्यर्थः। देवः स्वामीति नृपतिरामन्त्रणीयः। पतिवज्ज्येष्ठमध्यमाधमैः स्त्रियः॥ आमन्त्रणीयः सम्बोधनीयः।**
- 'स कृत्वा निश्चय विष्णुरा मन्त्र्य च पितामहम्' (रा० १।१६।१०)। **आमन्त्र्य साधयामीत्युक्त्वा।**
- 'तमनुप्राप्तां वृद्धामामन्त्र्य सत्कृताम्' (रा० २।११७।७)। **आमन्त्र्य सम्बोध्य।**
- 'अम्बेति वै योषाया आमन्त्रणम्' (श० ब्रा० ६।६।२।५)। **आमन्त्रणमालापः।**
- 'अन्योन्यामन्त्रणं यत्स्याज्जनान्ते तज्जनान्तिकम्' (सा० द०)। **इहामन्त्रणं संलापमाह।**
- 'विधिनिमन्त्रणेत्यादिसूत्रे' (३।३।१६१) **आमन्त्रणं कामचारानुज्ञामाचष्टे।**
- 'तृतीयमामन्त्रणम्' (आप० ध० २।१७।१३)। **आमन्त्रणमाह्वानम्।**
- 'तस्य पुरस्तादावसथस्तदामन्त्रणम् इत्याचक्षते' (आप० ध० २।२५।४)। **आमन्त्र्यतेऽत्रेत्यामन्त्रणमास्थानमण्डपः।**
- 'शराणामामन्त्रितानाम्' (भा० वन० २०।२६)। **आमन्त्रितानामभिमन्त्रितानाम्, मन्त्रैः संस्कृतानाम्।**
- 'साऽऽमन्त्रितम्' (पा० २।३।४८)। **सम्बोधने या प्रथमा साऽऽमन्त्रितसंज्ञा भवति।**
- 'ततः परिषदं सर्वामामन्त्र्य वसुधाधिपः' (रा० २।२।१)। **आमन्त्र्य=अभिमुखीकृत्य, सम्बोध्य।**

## मुच्
- {आमुच्}
- मुच् (मुच्लृ मोक्षणे)।
- 'आमुञ्चतीवाभरणं द्वितीयम्' (रघु० १३।२२)। **आमुञ्चति प्रतिमुञ्चति, बध्नाति, बिभर्ति।**
- 'आमुञ्चद् वर्म रत्नाढ्यम्' (भट्टि० १७।६)। **उक्तोऽर्थः।**
- 'आमोक्ष्यन्ते त्वयि मधुकरश्रेणिदीर्घान्कटाक्षान्' (मेघ० ३७)। **आमोक्ष्यन्ते आ समन्तान्मोक्ष्यन्ते। आङ्पूर्वस्य मुञ्चतेर्बन्धनमर्थ इति नियमो न। तत्प्रायिकमित्येव।**
- 'आमुञ्चतां च वर्माणि सम्भ्रमः सुमहानभूत्' (भा० आदि० ४०९५)। **आमुञ्चतां बध्नताम्।**
- 'करोऽयमामुक्तविवाहकौतुकः' (कु० ५।६६)। **उक्तचर एवार्थः।**
- 'माहेन्द्रमामुमोच तनुच्छदम्' (रघु० १२।८६)। **आमुमोच प्रतिमुमोच बबन्ध।**
- 'येनाहं शीघ्रमामुञ्चे महापातककिल्बिषात्' (मात्स्य पु० १०३।९)। **आमुञ्चे मुच्ये। आङस्थाने। मुचोऽकर्मकस्यैवेति सूत्राल्लिङ्गान्मुचिरकर्मकोऽप्यस्तीत्यभ्युपगमः। तेनेहाकर्मकत्वेन प्रयोगो न दुष्यति।**

## मुद्
- {आमुद्}
- मुद् (मुद हर्षे )।
- 'आमोदं कुसुमानि धारयन्ति' (सुभाषितम्)। **आमोदो घ्राणतर्पणो गन्धः। आमोदः सोतिनिर्हारी इत्यमरः।**
- 'आमोदो नहि कस्तूर्याः शपथेन विभाव्यते।' (सुभाषितम्)
- 'आमोदं परमं जग्मुः' (रा०)। **आमोदो हर्षः।**
- 'ईश्वरामोदिताः सर्व उत्पेतुश्चाम्बरे ततः' (मात्स्यपु० १३८।२)। **आमोदिता उद्धर्षिताः।**

## मृश्
- {आमृश्}
- मृश् (मृश आमर्शने, आमर्शनं स्पर्शः)।
- 'शरासनज्यां मुहुराममर्श' (कु० ३।६४)। **आममर्श पस्पर्श।**
- 'आममर्श कुमारस्तं' (कन्थकमश्वं) बभाषे च वयस्यवत् (बुद्ध० ६।५४)। **अनन्तरोदीरित एवार्थः।**
- 'आमृष्टं नः परैः पदम्' (कु० २।३१)। **आमृष्टम् आच्छिन्नम्।**
- 'अगृहीतात्मकं संविदूहामर्शसूचकम्' (यो० वा० ६(२) १८७।३६)। **आमर्शश्चिन्तनम्।**
- 'परस्वं भुवि नामृक्षन्महाविषमिवोरगम्' (सौन्दर०)। **नामृक्षन् नामार्क्षुः, नाम्राक्षुः, नास्पृशन्।**
- 'पुत्र देवेन सर्वज्ञेन सर्वशक्तिनाऽऽमृष्टाः श्रियः' (भोज० २७ तमस्य श्लोकस्य परस्तात्)। **आमृष्टाः=आच्छिन्नाः आक्षिप्ताः।**

## मृष्
- {आमृष्}
- मृष् (मृष तितिक्षायाम्, मृषु सहने च)।
- 'प्रत्युद्यातुमतस्तात नैतदामर्षयाम्यहम्' (भा० द्रोण० १२।२१)। **नामर्षयामि नोत्सहे।**

## म्ना
- {आम्ना}
- म्ना (म्ना अभ्यासे)।
- 'भवत्प्रणीतमाचारमामनन्ति हि साधवः' (कु० ६।२१)। **आमनन्ति स्मरन्ति स्मृतिरूपेणोपनिबध्नन्ति।**
- 'त्वामामनन्ति प्रकृतिं पुरुषार्थप्रवर्तिनीम्' (कु० २।१३)। **आमनन्ति उदाहरन्ति, निगच्छन्ति, निगमयन्ति।**
- 'एवं हि सूत्रकारा आमनन्ति' (मालती० ७)। **आमनन्ति उपदेशं परम्परीणं संस्मरन्ति, पूर्वानुकान्तमनुशासति।**
- 'समौ हि शिष्टैराम्नातौ वर्त्स्यन्तावामयः स (शत्रुः) च' (शिशु० २।१०)। **समौ तुल्यौ कथितौ वर्धिष्यमाणो रोगः शत्रुश्च।**
- 'आमनन्मन्त्रमुत्तमम्' (भट्टि० १७।३०)। **आमनन् कण्ठे कुर्वन्, अधीयानो वा, आवृत्त्या पठन्निति वा।**
- 'विद्याम्नाये महाञ्श्रमः' (भा० शां० ३३१।४७)। **विद्याम्नायो विद्याभ्यासः।**
- 'स्वाध्यायाम्नायकर्शिताः' (भा० उ० ९९।१३)। **स्वाध्यायाम्नायो वेदपाठः।**
- 'आम्नायवचनादहिंसा प्रतीयेत' (नि० १।१६)।
- 'आम्नायादन्यत्र नूतनश्छन्दसामवतारः' (उत्तर० ४)। **आम्नायो वेदः।**
- 'आम्नायः पुनर्मन्त्राश्च ब्राह्मणानि चेति' (कौ० सू०)।
- 'आम्नायभङ्गान्निर्नष्टनामकृत्यास्ततः परम्' (राज० १।८३)। **आम्नायभङ्गः सम्प्रदायविपरिलोपः।**
- 'इत्येतस्मिञ्जनाम्नाये केचिदव्यभिचारिणि' (राज० १।३१६)। **जनाम्नायो लोकप्रवादः, ऐतिह्यम्।**
- 'अनाम्नायमला वेदा ब्राह्मणस्याव्रतं मलम्' (भा० शां० ३२८।२०)। **आम्नायोऽभ्यासः।**

## यज्
- {आयज्}
- यज् (यज देवपूजासङ्गतिकरणदानेषु)।
- 'येभ्यो होत्रां प्रथमामायेजे मनुः' (ऋ० १०।६३।७)। **आयजति=अभ्यर्चति प्रार्थयते वा।**
- 'यस्मै त्वमायजसे स साधत्यनर्वा क्षेति दधते सुवीर्यम्' (ऋ० १।९४।२)। **आयजसि ददासि प्रदिशसि।**
- 'प्रजावदस्मे द्रविणाऽऽयजस्व' (वा० सं० १४।४)। **आयजस्ष दत्स्व।**
- 'मयि देवा द्रविणमा यजन्ताम्' (अथर्व० ५।३।५)। **आयजन्ताम्=ददतु।**
- 'आयागभूतं नृपतेस्तस्य वेश्मनि राघव' (रा० १।३१।१३)। **आयागभूतं यजनीयदेवताभूतम्।**
- 'आ हि ष्मा सूनवे पितापिर्यजत्यापये सखा सख्ये वरेण्यः' (ऋ० १।२६।३)। **आयजति ददाति।**

## यत्
- {आयत्}
- यत् (यती प्रयत्ने)।
- 'सहस्रं मय्यायतन्ताम्' (अथर्व० १७।१।३०)। **आयतन्तां सर्वतश्चेष्टन्तामिति सायणः। अवतिष्ठन्तामिति वार्थः स्यात्।**
- 'कस्मिन्नायतथो जने' (ऋ० ५।७४।२)। **आयतथ आयतेथे अवतिष्ठेथे।**
- 'आ ते भद्रायां सुमतौ यतेम' (ऋ० ६।१।१०)। **उक्तोऽर्थः।**
- 'आ यद्वामीयचक्षसा…यतेमहि स्वराज्ये' (ऋ० ५।६६।६)।
- 'दुर्दान्तानां दमनविधयः क्षत्रियेष्वायतन्ते' (महावीर० ३।३४)। **क्षत्रियाधीना भवन्तीत्यर्थः।**
- 'वयं त्वय्यायतामहे' (महावीर० १।४९)। **त्वन्निघ्ना भवाम इत्यर्थः।**
- 'मित्रो जनानायातयति ब्रुवाणः' (ऋ० ३।५१।१)। **आयातयति प्रवर्तयति। आयातनमारम्भः। तद्यथा भोजनमायातितमनेनेति दुर्गः।**
- 'यजमानमेवैतत् स्वर्गे लोक आयातयति' (श० ब्रा० ११।५।२।१०)। **आयातयति आयतनं स्थानं पदं लम्भयतीत्यर्थः।**
- 'एतमेव (अग्निमेव) तदेतस्मिल्ँलोक आयातयति' (ऐ० ब्रा० ३।३४)।
- 'सम्यक् प्रशंसति' (षड्गुरु०)।
- 'प्रपायति' (गोविन्द०)।
- 'प्रजारक्षणार्थं सर्वतो यजमानं करोति' (भट्ट०)।
- 'आदित्यरूपं प्रकाशमायातयति प्रसारयति' (सायणः)।
- 'दैवायत्तं कुले जन्म मदायत्तं तु पौरुषम्' (वेणी० ३।३३)। **मदायत्तम् मन्निघ्नम्।**
- 'भाग्यायत्तमतः परं न खलु तद् वाच्यं वधूबन्धुभिः' (शा० ४।१७)। **उक्तोऽर्थः।**
- 'स्वायां दिश्यायत्तम्' (श० ब्रा० ९।३।४।१३)। **आयत्तम्=कृतावस्थानम्।**
- 'प्रहस्तः परमायत्तस्ततः सुस्राव शोणितम्' (रा० ६। )। **परमायत्तः परमोद्युक्तः।**
- 'सगता परमायत्ता रामेण सह संयुगे' (रा० ३।३६।६)। **परमायत्ता अत्यन्तं सन्नद्धाः।**
- 'दैवमेव परं मन्ये धिक् पौरुषमनर्थकम्। यत्राधिरथिरायत्तो नातरत्पाण्डवं रणे' (भा० द्रोण० १३५।१)। **आयत्त उद्युक्तः।**
- 'विजने वाऽऽयतने वने गिरौ वा' (बुद्ध० ५।१९)। **आयतनं देवतायतनं देवमन्दिरम्।**
- 'आस्मै यतन्ते सख्याय पूर्वीः' (ऋ० १०।२९।८)। **आयतन्ते सर्वात्मना यतन्ते प्रयस्यन्ति। इच्छिन्तीत्यर्थः।**
- 'आ ते यतन्ते यथा पृथक् पृथक् शर्धांस्यग्ने अजरस्य धक्षतः (साम० उत्तर० ३।२।७)। **आयतन्ते सर्वतो यतन्ते।**
- 'आ यद् वामीयचक्षसा मित्र वयं च सूरयः। व्यचिष्ठे बहुपाय्ये यतेमहि स्वराज्ये' (ऋ० ५।६६।६)॥ **स्वराज्ये स्वराड् इन्द्रः। स्वराज इन्द्रस्य राज्ये आयतेमहि आयतनमास्पदं लभेमहि।**
- 'भो भोः शूलायतनाः, न खलु व्यापादयितव्यश्चन्दनदासः' (मुद्रा० ७)। **शूलमायतनं जीवनोपायो येषां ते तथोक्ताः।**
- 'आयतनवती र्वा अन्या आहुतयो हूयन्ते, ऽनायतना अन्याः' (तै० सं० १।१।९।२७)। **विभक्तावकाशं स्थानमायतनम्।**

## यम्
- {आयम्}
- यम् (यम उपरमे)।
- 'प्राणान् आयच्छेत्। प्राणायाम् कुर्यात्। उच्चैरुच्चैस्तरामिच्छन्पदान्यायच्छते महान्' (का० नी० सा० १४।१५)। **आयच्छते आयतान् दीर्घान्विक्रमान् करोति।**
- 'दृंह मूलमाग्रं यच्छ' (अथर्व० ६।१३७।३)। **अग्रमायच्छ आयतं कुरु।**
- 'दुर्द्यूतदेविनः। कृते क्षत्रविनाशाय घनुरायच्छदर्जुनः' (भा० द्रोण० २८।१६)। **आयच्छत्=आकर्षत्।**
- 'आ त्वा यच्छन्तु हरितो न सूर्यम्' (ऋ० १।१३०।२)। **आयच्छन्तु=इत आकर्षन्तु।**
- 'आ ते वत्सो मनो यमत्' (ऋ० ११।७।२९)। **आयमत्=आकर्षतु, आहरतु।**
- 'बाणमुद्यतमायंसीत्' (भट्टि० ६।११९)। **सज्जीकृतं बाणमुपसंहृतवान् इत्यर्थः।**
- 'श्रियमायच्छमानाभिरुत्तमाभिरनुत्तमाम्' (भट्टि० ८।४६)। **आयच्छमानाभिः स्वीकुर्वाणाभिः। आहरद्भिर्दधद्भिरित्यर्थः।**
- 'पश्चादुच्चैर्भवति हरिणः स्वाङ्गमायच्छमानः' (शा० प्रक्षिप्तः श्लोकः)।
- 'नम आयच्छद्भ्यः' (वा० सं० १६।२२)। **धनूंषि आकर्षद्भ्य इत्यर्थः।**
- 'आतन्वाना आयच्छन्तोस्यन्तः' (अथर्व० ६।६६।२)। **शरसन्धानेन धनूँष्याकर्षन्त इत्यर्थः।**
- 'आ नः सुम्नेषु यामय' (ऋ० ८।३।२)। **आयामय उपरमय स्थापयेत्यर्थः।**
- 'सन्दानमर्वन्तं पड्वीशं प्रिया देवेष्वायामयन्ति' (वा० सं० २५।३९)। **आयामयन्ति गमयन्ति।**
- 'आयतस्वभावानि दुःखानि' (काद० १७५)। **प्रकृत्या दीर्घकालव्यापीनीत्यर्थः।**
- 'आयतवल्गं निरुद्धवाहैः' (शिशु० ३।३०)। **आकृष्टमुखरज्जु इत्यर्थः।**
- 'प्रतिहितामायताम्' (इषुम्) (अथर्व० ११।१।१)। **संहितामाकृष्टामित्याह। लोकवेदयोरिषुः स्त्रियामपि। वेदे तु स्त्रियामेवेति विशेषः।**
- 'यथेषुरायताऽनस्ता' (श० ब्रा० ३।७।२।२)। **उक्तोऽर्थः।**
- 'आयतमुक्तेन शरेण' (रा० ५।३१।३०)।
- 'राजन्ये दुन्दुभावायतायाम्' (अथर्व० ६।३८।४०)। **आयम्यमानायाम् आताड्यमानायाम्।**
- 'तन्नायतं बोधयेयुरित्याहुः' (बृ० उ० ४।३।१४)। **आयतं निद्राणम्। शयितो हि दीर्घीकृताङ्गो भवति। अत एवायतशब्देनोच्यते।**
- 'आयामितमन्त्रवीर्य०' (भा० शां० ६४।१८)। **आयामितमाविर्भावितम् प्रकाशितम्।**
- 'यथा मित्रं ध्रुवं लब्ध्वा कृशमप्यायतिक्षमम्' (मनु० ७।२०८)। **आयतिरुत्तरकालः।**
- 'उत्पत्तिमायतिं स्थानं विभुत्वं चैव पञ्चधा' (प्रश्न० उ० ३।१२)। **आयतिरागमः।**
- 'द्रक्ष्यन्ति समरे योधाः शलभानामिवायतीः' (भा० द्रोण० १५९।७१)। **आयतीः==दीर्घाः पङ्क्तीः।**
- 'शरवृष्टिमपश्याम शलभानामिवायतिम्' (भा० शल्य० १३।४१)।
- 'काम्बोजानामिव महाराज शलभानामिवायतिः' (भा० उ० १६६।३)। **उक्तोऽर्थः।**
- 'प्राक्कर्मायतिजनितो हि यो विपाकः' (तन्त्रा० २।४।१३२)। **आयतिः प्रभावः। स्यात्प्रभावेपि चायतिरित्यमरः।**
- 'प्रस्थिता धनुरायन्तुं वार्यतां साधु मा गमत्' (भा० आदि० १८८।७)। **आयन्तुम् आकर्ष्टुम्**
- 'अस्माकं त्वा मतीनामा स्तोम इन्द्र यच्छतु' (ऋ० ४।३२।१५)। **आयच्छतु आकर्षतु।**
- 'आयभ्यते हिक्कतो यस्य देहः' (सुश्रुते)। **आयम्यते दीर्घी भवति।**
- 'या राजन्ये दुन्दुभावायतायाम्' (तै० ब्रा० २।७।७।१)। **आयतायामभिहन्यमानायां ताड्यमानायाम्।**
- 'तस्य बाणमयं वर्षं शलभानामिवायतिम्' (भा० वि० ५८।६५)। **आयतिः सन्ततिः ततिः।**
- 'अल्पायतिश्चेन्महाव्ययो भक्षयति' (कौ० अ० २।९।१०)। **आयतिरायः।**
- 'अतो यान्यन्यानि वीर्यवन्ति कर्माणि यथाग्नेर्मन्थनमाजेः सरणं दृढस्य धनुष आयमनमप्राणन्ननवानंस्तानि करोति' (छां० उ० १।३।५)। **आयमनं कर्षणम्।**

## यस्
- {आयस्}
- यस् (यसु प्रयत्ने)।
- 'व्यक्तं रामाभिषेकार्थे इहायस्यति धर्मराट्' (रा० २।१४।६५)। **आयस्यति आयासवान्भवति। प्रयतते। उद्युङ्क्ते।**
- 'पिण्डार्थमायस्यतः' (मुद्रा० ३)। **प्रयतमानस्येत्यर्थः।**
- 'नायस्यसि तपस्यन्ती' (भट्टि० ६।७०)। **नायस्यसि क्लिष्यसे। मथनायस्तैर्बाहुभिः। मथनायस्ता मन्थनक्लान्ता अवलोडनखिन्ना बाहवः, तैः।**
- 'स्नेहमूलानि दुःखानि देहजानि भयानि च। शोकहर्षौ तथायासः सर्वं स्नेहात् प्रवर्तते' (भा०) **आयासः क्लमः, खेदः, श्रमः।**
- 'आयस्योत्पाटितान् केशान् यो नरो नावबुध्यते' (चरक० इन्द्रिय० ८।८)। **आयस्य बलादाकृष्य।**

## या
- {आया}
- या (या प्रापणे)।
- 'परा यात पितर आ च यात' (अथर्व० १८।३।१४)। **आयात पुनर्वागार्थमस्माभिराहूताः स त आगच्छतेत्याह।**
- 'पूरा नदीनां पुष्पाणि तरूणां शशिनः कलाः। क्षीणानि पुनरायान्ति यौवनानि न देहिनाम्' (कथा० ५५।११०)॥
- 'जलौघो भृशमाययौ' (कथा० १२।१११)।

## याच्
- {आयाच्}
- याच् (टुयाचृ याच्ञायाम्)।
- '(आयाचमाना) रामस्य च भवं नित्यमभवं रावणस्य च' (रा० ५।२१।२२)।
- 'आयाचमानां दुःखार्तां…दशग्रीवपराभवम्' (रा० ५।१९।२१)।
- 'वाग्यतां देवतागारे ददर्शायाचतीं श्रियम्' (रा० २।४।३०)। **आयाचतीमायाचन्तीं प्रार्थयमानाम्। आङाभिमुख्ये स्यात्।**

## यु
- {आयु}
- यु (यु मिश्रणामिश्रणयोः)।
- 'युक्तः सर्वैः पद्भिः सममायुते' (श० ब्रा० १३।२।७।६) **सममायुते साकं कर्षति।**
- 'विश्वस्य यो मन आयुयुवे' (ऋ० १।१३८।१)। **आयुयुवे आकर्षति हरति ईष्टे।**
- 'स (पवमानः) मध्व आयुवते वेविजानः' (ऋ० ९।७७।२)। **आयुवते आदत्ते।**
- 'आ जाया युवते पतिम्' (ऋ० १।१०५।२)।
- 'आ रश्मीन् देव युवसे स्वश्वः' (तै० ब्रा० २।७।१६।२)। **रश्मीनायुवसे प्रग्रहान्यच्छसि।**
- 'रायस्पोषं त्वमस्मभ्यं गवां कुल्मिं जीवस आयुवस्व' (तै० सं० २।४।५।२)। **आयुवस्व देहि, वितर प्रदिश।**
- 'आ स्वमद्म युवमानः' (ऋ० १।५८।२)। **आयुवमान आददानः, गह्लानः।**
- 'वयांसि समासं पक्षावायुवानानि पतन्ति' (श० ब्रा० ४।१।२।२६)। **आयुवानानि विस्तारयन्ति। आयामयन्ति।**
- 'सिंहशार्दूलमातङ्गवराहर्क्षमृगायुतं वनम्' (भा० ६४।३९)। **आयुतं युक्तम् आचितं निचितम्।**
- 'आयुतं पितॄणाम्' (ऐ० ब्रा० १।३)। **विलीनार्धमायुतं तु नवनीतं यतो घृतम् इति षड्गुरुशिष्योद्धृतः श्लोकांशः।**
- 'आयुषा वै देवा असुरानायुवत' (पञ्च० ब्रा० १६।३।२)। **आयुवत आयुवन् व्ययोजयन्।**
- 'आज्यं वै देवानां सुरभिघृतं मनुष्याणामायुतं पितॄणां नवनीतं गर्भाणाम्' (ऐ० ब्रा० १।३)। **आयुतमीषद् विलीनम्।**

## युज्
- {आयुज्}
- युज् (युजिर् योगे)।
- 'वातान्ह्यश्वान्धुर्यायुयुज्रे' (ऋ० ५।५८।७)। **आयुयुज्रे=आयुयुजिरे=युक्तवन्तः।**
- 'आयुक्तकुशलाभ्यां चासेवायाम्' (पा० २।३।४०)। **आयुक्तस्तात्पर्येण युक्तो व्यापृतः। आयुक्तो गौः शकटे। आयुक्त ईषद् युक्तः।**
- 'येऽत्र ब्राह्मणाः संमर्शिनो युक्ता आयुक्ताः' (तै० उ० १।११।४)। **आयुक्ता नियुक्ता व्यापारिताः।**
- 'आयोजितस्तपस्यात्मा' (काद० १७३)। **आयोजितः प्रवर्तितो व्यापारितः।**
- 'कुसुमायोजितकार्मुक०' (कृ० ४।२४)। **कुसुमै रचितं धनुः, पौष्पं धनुरित्यर्थः।**
- 'मालाः कदम्बनवकेसरकेतकीभिरायोजिताः शिरसि बिभ्रति योषितोद्य' (ऋतु० २।२१)। **आयोजिता ग्रथिताः।**
- 'रसातलरसायोगात् तृणगुल्मलतादयो जनयन्ति यदाकारम्' (यौ० वा० ५।६८।१९)। **आयोग उपयोगः।**
- 'शरीरं सर्वे प्राविशन्नायुजः प्रयुजो युजः' (अथर्व० ११।१०।२५)। **आयुज आयोजनानि। अत्र सायणोप्युपसर्गकृतमर्थे विशेषं नालमूहितं यदाह--उपसर्गवशादमीषामर्थभेदोऽवगन्तव्य इति।
- 'ये तत्र ब्राह्मणाः संमर्शिनः। युक्ता आयुक्ताः' (तै० उ० १।११।३)। **इदं पुस्तके न्यस्तपूर्वम्। भूयोवैशद्याय पुनर्न्यासः। साङ्गोपाङ्गं सकलेषु श्रौतेषु स्मार्तेषु च कर्मसु युक्ता आयुक्ता उक्ता इति गोपालानन्दस्वामी।**
- 'तिष्ठा हरी रथ आ युज्यमाना' (ऋ० ३।३५।१)।

## युध्
- {आयुध्}
- युध् (युध सम्प्रहारे)।
- 'यः क्रुद्धमायोत्स्यसि' (भा० वन० २६८।७)। **उपसर्गवशात्सकर्मकोऽत्र युधिः।**
- 'न रथिनः पादचारमायोधयन्ति' (उत्तर० ५, चन्द्रकेतूक्तिः)।

## रक्ष्
- {आरक्ष्}
- रक्ष् (रक्ष पालने)।
- 'आ मा मित्रावरुणेह रक्षतम्' (ऋ० ७।५०।१)। **आ समन्ताद् रक्षतं गोपायतम्।**
- 'तस्य द्वाराणि सर्वाणि पर्याप्तानि बृहन्ति च।… यन्त्रैरारक्षितानि च' (भा० आश्रम० ५।१७)।
- 'आरक्षो मे हतस्तात रामेणाक्लिष्टकारिणा' (रा० ३।३१।४०)। **आरक्षोऽन्तपालः।**
- 'रक्षांसि हि विलुम्पन्ति श्राद्धमारक्षवर्जितम्' (मनु० ३।२०४)। **आरक्षो रक्षा।**

## रच्
- {आरच्}
- रच् (रच प्रतियत्ने)।
- 'मधुपर्कमारचय्य' (ऋ० १।१२५१ इत्यत्र सायणः)। **मधुपर्कं निर्माय कल्पयित्वा।**
- 'आरचितमुण्डमालः' (दशकु०)। **आरचिता बद्धा न्यस्ता निक्षिप्ता।**
- 'इत्यारचय्य वपुरर्णशतार्धकेन' (पञ्चत० ३।१।२४)। **आरचय्य संयोज्य।**

## रञ्ज्
- {आरञ्ज्}
- रञ्ज् (रञ्ज रागे)।
- 'आरक्ताश्चैव निर्यासाः' (वि० पु० ३।१७।९)। **आरक्ता ईषद् रक्ताः।**

## रभ्
- {आरभ्}
- रभ् (रभ राभस्ये)।
- 'आरभन्तेऽल्पमेवाज्ञाः।' **आरभन्ते प्रक्रमन्ते।**
- 'माऽऽरब्धा बलिविग्रहम्' (भट्टि० ५।३८)। **बलिना रामेण विग्रहं युद्धं माऽऽरब्धा मोपक्रंस्था मा कार्षीरित्यर्थः। तृणैरारभ्यते रज्जुः। आरभ्यते निर्मीयते।**
- 'वाचा ह्यारभन्ते यद्यदारभन्ते' (श० ब्रा० १२।२।४।१)।
- 'आ त्वा रम्भं न जिब्रयो ररभ्मा शवसस्पते' (ऋ० ८।४५।२०)। **आररभ्म आरेभिमहे आरभामहेऽवलम्बामहे। रम्भो दण्डः।**
- 'आ ते हस्तौ रभामहे' (अथर्व० ८।१।८)। **आरभामहे आलम्बामहे गृह्णीमहे।**
- 'ये त्वारभ्य चरामसि' (१।५७।४)। **त्वाऽऽरभ्य=त्वामालम्ब्य।**
- 'भूतैः पञ्चभिरारब्धे देहे' (भा० पु० ३।३१।३०)। **आरब्धे निर्मिते।**
- 'वर्षीयांश्च पृथिव्या ध्रुवः सर्वमारभ्य तिष्ठति' (आप० ध० १।२३।९)। **आरभ्य विष्टभ्य। शेषित्वेनाधिष्ठायेत्युज्ज्वलायां हरदत्तः। संस्तभ्येति तु शङ्कराचार्यः।**
- 'मृगातिशय तद् ब्रूहि कमारभ्येति भाषसे' (अवदा० रुरुजा० २७)। **कमारभ्य, कमुद्दिश्य, कमधिकृत्य।**
- 'मालत्याः प्रथमावलोकदिवसादारभ्य' (मालती० ६)। **आरभ्य आदाय, दिवसात् प्रभृति।**
- 'अयथाबलमारम्भो निदानं क्षयसम्पदः' (शिशु० २।९४)। **आरम्भोऽभियानम्, यानम्।**
- 'आरम्भे पारमेष्ठ्यं तु न प्राप्यमिति मे मतिः' (भा० सभा० १५।५)। **राजसूयारम्भे।**
- 'आगमैः सदृशारम्भः' (रघु० १।१५)। **आरम्भश्चर्या।**
- 'किं स्विदासीदधिष्ठानमारम्भणं कतमत् स्वित्कथासीत्' (ऋ० १०।८१।२)। **आरम्भणमालम्बनस्थानम्।**
- 'तां प्रत्यारब्धिरभवत्क्रुध्यतां सर्वमन्त्रिणाम्' (राज० ६।६।३४८)। **आरब्धिरभियानम्।**
- 'यज्ञो वै देवेभ्योऽपाक्रामत् स सुपर्णरूपं कृत्वाऽचरत् तं देवा एतैः सामभिरारभन्त' (पञ्च० ब्रा० ४।३।१०)। **आरभन्त अगृह्णन्।**
- 'आरभामहे त्वा जीर्णा इव दण्डम्' (नि० ३।२१।१)। **अवलम्बामह इत्यर्थः।**
- 'अन्तरिक्षेऽनारम्भणान्यादायात्मानं परिपतन्ति' (छां० उ० २।९।४)। **अनारम्भणानि अनालम्बनाति, अनाश्रयाणि।**

## रम्
- {आरम्}
- रम् (रमु क्रीडायाम्)।
- 'आरमाच्छावाक' (ऐ० ब्रा० ६।३०)। **आरम उपरम, विरम।**
- 'आरमेदा सम्प्रैषात्' (आश्व० श्रौ० २।१६।२)। **आरमेत् विरमेत्।**
- 'विरामोस्त्विति चारमेत्' (मनु० २।७३)। **उक्तोऽर्थः।**
- 'अन्तर्वत्नी त्वहं भ्रात्रा ज्येष्ठेनारम्यतामिति' (भा० आदि० १०४।११)। **आरम्यताम् उपरम्यताम्। प्रारिप्स्यमानात्कर्मणो वारयात्मानमिति तात्पर्यार्थः।**
- 'सत्यधर्मार्थवृत्तेषु शौचे चैवारमेत्सदा' (मनु० ४।१७५)। **आरमेत् रतिं कुर्यात्। प्रीतिमनुभवेत्।**
- 'ताश्च समं युगपदारमत्' (कथा० ४४।५०)। **आत्मानं रमयामासेत्यर्थः।**
- 'आरेमुरित्वा पुलिनान्यशङ्कम्' (भट्टि० ३।३८)। **आत्मानं विनोदयामासुरित्यर्थः।**
- 'आरतनिःस्वनैः' (कि० ५।६)। **प्रशान्तगर्जितैरित्याह।**
- 'अनारमत्यग्ने दुःशीर्ततनो जुषस्व स्वाहा' (आप० श्रौ० ६।४।१४।१३)। **अनारमति=(रुद्रे) अविरमति सति।**
- 'चक्षुषोरेवैते आरमणे कुरुतः' (श० ब्रा० ४।२।१।१९)। **आरत्यवरतिविरतय उपरामे इत्यमरः।**
- 'तस्मादेना आरतं शंसेत्' (शां० ब्रा० १५।४)। **आरतं तूष्णीम्।**
- 'विरामोऽस्त्विति चारमेत्' (मनु० २।७३)। **आरमेत् विरमेत्।**
- 'स्वात्मारामेषु कुशलप्रश्न एव विडम्बनम्' (ब्रह्मवै० २।६१।२०)। **स्वात्मन्यारामो रति र्थेषां ते तथोक्ताः।**

## राध्
- {आराध्}
- राध् (राध साध संसिद्धौ)।
- 'शूद्रस्तु वृत्तिमाकाङ्क्षन् क्षत्रमाराधयेद्यदि' (मनु० १०।१२१)। **आराधयेत् परिचर्यया रञ्जयेत्।**
- 'आराधयति धर्मज्ञः परलोकं जितेन्द्रियः' (रा० २।६०।६)। **आराधयति साधयति आप्नोति।**
- 'यदि वा जानकीमपि। आराधनाय लोकानां मुञ्चतो नास्ति मे व्यथा' (उत्तर० १।१२)। **आराधनमनुरञ्जनम् प्रीणनम्।**
- 'सम्बन्धे विपरीतमेव तदभूदाराधनं ते मयि' (उत्तर० ४।१७)। **आराधनं सत्क्रिया सभाजनमर्हणा।**
- 'मन्त्राराधनतत्परेण मनसा नीताः श्मशाने निशाः' (भर्तृ० )। **आराधनं साधनं वशीकरणम्।**

## रिच्
- {आरिच्}
- रिच् (रिचिर् विरेचने)।
- 'स सुन्वत इन्द्रः सूर्यमा देवो रिणङ् मर्त्याय स्तवान्' (ऋ० २।१९।५)। **आरिणक् आरेचयत्।**
- 'आरेचितम्रूलता०' (कु० ३।५)। **आरेचिते वक्रीभूते।**

## री
- {आरी}
- री (रीङ् स्रवणे, री गतिरेषणयोः)।
- 'ए रिणाति बर्हिषि प्रियं गिरा' (ऋ० ९।७१।६)। **आरिणाति आस्रावयति।**
- 'आस्मै रीयन्ते निवनेव सिन्धवः' (ऋ० १०।४०।९)। **आरीयन्ते स्रवन्ति। त्वरितं स्यन्दन्ते।**

## रु
- {आरु}
- रु (रु शब्दे)।
- 'तस्करानारुवन्त्यः' (गावः) (व० बृ० सं० ९२।१)॥ ** रम्भारवेण संनिहितान्स्तेनान्कथयन्त्य इत्यर्थः।**
- 'ओ रोदसी वृषभो रोरवीति' (ऋ० ६।७३।१)। **द्यावापृथिव्यौ रम्भया पूरयन् इत्याह।**
- 'आरावं मातृवर्गस्य भृगूणां क्षत्रियैर्वधे' (भा० आदि० १८०।५)। **आरावः क्रन्दितं क्रन्दनध्वनिः।**

## रुज्
- {आरुज्}
- रुज् (रुजो भङ्गे)।
- 'आरुजन्विरुजन्पार्थो ज्यां विकर्षश्च पाणिना' (भा० द्रोण० १२७।३१)। **आरुजन् कृन्तन्।**

## रुध्
- {आरुध्}
- रुध् (रुधिर् आवरणे)।
- 'तेषु तेष्ववकाशेषु शीघ्रमारुध्यतां पुरी' (हरि० ५०१३)। **आ समन्ताद् रुध्यताम् इत्यर्थः।**
- 'बन्धुता शुचमारुणत्' (भट्टि० १७।४९)। **आरुणत् अपनीतवती।**
- 'यः स्मारुन्धानो गध्या समत्सु' (ऋ० ४।३८।४)। **आरुन्धानः सुष्ठु गृह्णानः, इतः कर्षन्वा।**
- 'वायवारुन्धि नो मृगान्' (कौ० सू० १२७)। **इतः प्रेरयेत्यर्थः।**
- 'पद्भ्यामारोधयन्मार्गम्' (भा० आदि० १०४।१९)। **आरोधयत् पिहितवान्।**
- 'नगर्याः पश्चिमं द्वारं शीघ्रमारोधयन्तु' (हरि० ५०१५)। **उक्तोऽर्थः।**
- 'वत्सानारुध्य शाद्वलं' (भा० पु० १०।१३।७)। **आरुध्य=अवरुध्य।**

## रुह्
- {आरुह्}
- रुह् (रुह बीजजन्मनि)।
- 'आ यदश्वान्वनन्वतः श्रद्धयाहं रथे रुहम्' (ऋ० ८।१।३१)। **आरुहम् आरुक्षम्।**
- 'सा भूमिमारुरोहिथ वह्यं श्रान्ता वधूरिव' (अथर्व० ४।२०।३)। **उक्तोऽर्थः।**
- 'आ रोहतायुर्जरसं वृणानाः' (ऋ० १०।१८।६)।
- 'आरुरुहू रथादिषु' (भट्टि० )। **अत्रार्थे सप्तमीप्रयोगो विरलो लोकवेदयोः।**
- 'सिंहासनमारुरोह' (काद० १११)। **सिंहासनमध्यासाञ्चक्रे।**
- 'गत्वा च नासिकां छित्त्वा भार्यायास्तामारोपयत्। गुरुनासां मुखे तस्या न च तत्रारुरोह सा' (कथा० ६१।१६)॥ **आरोपयत् प्रत्यवपत्। गुरोर्नासा गुरुनासेति षष्ठीतत्पुरुषः।**
- 'आभरणभारमङ्गेषु नारोपयन्ति' (काद० २०३)। **नारोपयन्ति न न्यस्यन्ति।**
- 'छाया हि भूमेः शशिनो मलत्वेनारोपिता शुद्धिमतः प्रजाभिः' (रघु० १४।४०)। **आरोपिताऽध्यासिता।**
- 'अङ्कमारोप्य' (रघु० ३।२६)। **अङ्के निधायेत्यर्थः।**
- 'वृषल भृत्यमिव मामारोढुमिच्छसि' (मुद्रा० ३)। **मम प्रबुभूषसि।**
- 'अत्यारूढिर्भवति महतामप्यपभ्रंशनिष्ठा' (शा० प्रक्षिप्तः श्लोकः)। **आरूढिरुच्छ्रायः। नगाद्यारोहः पर्वताद्युत्सेधः।**
- 'सारोहाणां च वाजिनाम्' (रा० ६।३।३४)। **आरोहः सादी।**
- 'अश्वा हतारोहाः' (हरि०)।
- 'आरोहे विनये चैव युक्तो वारणवाजिनाम्' (भा० वि० )। **आरोह आरोहणम्।**
- 'लङ्का सारोहा पर्वते' (रा० ५।७३।६)। **पर्वतारूढा पर्वतस्योपरि स्थितेत्यर्थः।**
- 'क्लृप्ताः स्थूणाः कुरुतारोहणानि। गन्धर्वाप्सरसां चैव शीघ्रम्। यत्र नृत्येरंप्त्वप्सरसः समस्ताः' (भा० आश्व० १०।२७)॥ **आरोहणानि रङ्गस्थलानि रङ्गाः।**
- 'उदग्राक्लिष्टसुश्लिष्टं मञ्चारोहणमुत्तमम्' (हरि० २।२८।८)। **आरोहणं सोपानम्। आरोहणं स्यात्सोपानम्। (अमरः)। श्रोण्यामप्यारोहो वरस्त्रियाः (अमरः)। वरारोहा मत्तकाशिन्युत्तमा वरवर्णिनी (अमरः)। समारोहपरिणाहा वृक्षा निधाः। आरोह उत्सेधः।**
- 'यास्ते रुहः प्ररुहो यास्त आरुहो याभिरापृणासि दिवम्' (अथर्व० ९।२६।३)। **आरुह आ समन्ताद् रोहन्त्यः शाखाः।**
- 'तं देशमारोपितपुष्पचापे' (कु० ३।३५)। **आरोपितज्यमारोपितमित्युक्तम्। विदितो वनेचर इतिवदुत्तरपदलोपोऽत्र द्रष्टव्यः। आरोपितपुष्पचापोऽधिज्यपुष्पधन्वा, तस्मिन्।**
- 'वस्तुन्यवस्त्वारोपोऽध्यारोपः' (वे० सा०)। **निगदव्याख्यातम्।**

## रम्भ्
- {आरम्भ्}
- रम्भ् (रभि शब्दे)।
- 'श्रुत्वा भेरीरवं घोरं मेघारम्भितसंनिभम्' (मात्स्यपु० १३६।२८)। **मेघारम्भितं मेघगर्जितं स्तनयित्नुस्तनितम्।**

## लक्ष्
- {आलक्ष्}
- लक्ष् (शम लक्ष आलोचने)।
- 'एतदालक्ष्यते राम मधुकानां महद् वनम्' (रा० ३।१९।२२)। **आलक्ष्यते आ समन्ताद् दृश्यते।**
- 'नातिपर्याप्तमालक्ष्य मत्कुक्षेरद्य भोजनम्' (रघु० १५।१८)। **आलक्ष्य लक्षयित्वा।**

## लप
- {आलप}
- लप (लप व्यक्तायां वाचि)।
- 'अहं ह्यरण्ये कथमेकमेका त्वामालपेयं निरता स्वधर्मे' (भा० वन० २६६।३)। **आलपेयं संभाषये।**
- 'तत्र योन्यत्कर्मणः साधु मन्येन्मोघं तस्यालपितं दुर्बलस्य' (भा० उ० २९।८)। **आलपितं मन्त्रणा, संमर्शः।**
- 'आलापाश्च प्रलापाश्चाभीलालपश्च ये' (अथर्व० ११।८।२५)। **आलापा आभाषणानि, सार्थकवचनानि। अभीलालपः। यङ्लुकि क्विपि बहुवचने रूपम्। अभीत्यत्र सांहितिको दीर्घः।**
- 'डामरैः प्रहितालापश्चैत्रे यात्रामदान्मदात्' (राज० ७।९१५)। **प्रहितालापो दत्तसन्देशः कृतनिमन्त्रणः।**

## लभ्
- {आलभ्}
- लभ् (डुलभष् प्राप्तौ)।
- 'आयुधं तेन सत्येन पादौ चैवालभे तव' (रा० २।१८।१९)। **आलभे स्पृशामि।**
- 'यत्त्रिषु यूपेष्वालभेत' (तै० ब्रा० १।८।६।१)। **आलभेत, बध्नीयात्, विशसेत्, निबर्हयेत्।**
- 'प्रातर्वै पशूनालभन्ते' (श० ब्रा० ३।७।२।४)। **उक्तोऽर्थः।**
- 'इध्ममर्चिरालभते' (तै० ब्रा० २।१।१०।१)। **आलभते गृह्णाति, व्याप्नोति।**
- 'वेदशिरसा नाभिदेशमालभते' (आश्व० श्रौ० १।११।२)। **आलभते स्पृशति।**
- 'यथा शाल्वपते नान्यं वरं ध्यायामि कञ्चन। त्वामृते पुरुषव्याघ्र तथा मूर्धानमालभे' (भा० उ० १७५।१६)॥
- 'पृष्ठतस्त्वामनुयास्यामि सत्यमात्मानमालभे' (भा० आश्रम० ३।५२)। **इत्यादिषूपलम्भनेऽर्थ आलभेः प्रयोगो द्रष्टव्यः। उपलम्भनं च वाचा शरीरस्पर्शनमिति शप उपलम्भन इति वार्तिके वृत्तिः।**
- 'अक्षान्यद् बभ्रूनालभे' (अथर्व० ७।११३।७)। **अक्षानामृशामीत्यर्थः।**
- 'त्रीणि तेजांसि नोच्छिष्ट आलभेत कदाचन। अग्निं गां ब्राह्मणं चैव' (भा० अनु० १०४।६३)। **अत्रोभयत्र स्पर्शनमात्रमर्थः।**
- 'रक्षांसि वा एनं तर्ह्यालभन्ते यर्हि न जायते' (ऐ० ब्रा० ३।५)। **एनमग्निमालभन्ते परिगृह्णन्ति।**
- 'अग्ने व्रतपते व्रतमालप्स्ये' (मै० सं० १।९।१)। **आस्थास्यामीत्याह।**
- 'आज्यमालभ्योपस्पृशेदपः सोममालिप्स्यमानस्तथा विपर्यस्य' (का० श्रौ० ८।२।७)। **आलिप्स्यमानः स्प्रष्टुमिच्छन्। आलिप्समान इति तु पाणिनीयाः।**
- 'एतद्वै यत्रैतान्प्रजापतिः पशूनालिप्सत त आलिप्स्यमा?? उदचिक्रमिषन्' (श० ब्रा० ७।५।२।४)। **आलिप्सत अजिघांसत्।**
- 'उतालब्धं स्पृणुहि जातवेदः' (ऋ० १०।८७।७)।
- 'अनालब्धं जृम्भति गाण्डिवं धनुरनाहता कम्पति मे धनुर्ज्या' (भा० उ० ४८।१०२)। **अनालब्धमनाकृष्टम्।**
- 'एवं सामभिरालब्धः श्वफल्कतनयो मणिम्' (भा० पु० १०।५७।४०)।
- 'गामालभ्यार्कमीक्ष्य वा' (मनु० ५।८७)। **आलभ्य स्पृष्ट्वा।**
- 'केशेष्वालभ्य पाणिभ्यां निष्पिपेष महीतले' (भा० सौ० ८।१७)। **आलभ्य गृहीत्वा, आकृष्य।**
- 'प्राणि वा यदि वाऽप्राणि यत्किञ्चिच्छ्राद्धिकं भवेत्। तदालभ्यानध्यायः पाण्यास्यो हि द्विजः स्मृतः' (मनु० ४।११७)॥ **आलभ्य हस्तेन प्रतिगृह्य प्रतीष्येत्यर्थः।**
- 'नामृतस्य हि पापीयान्भार्यामालभ्य जीवति' (भा० उ० १७।१५)। **आलभ्य पीडयित्वा।**
- 'केशानङ्गं वासश्चालभ्याप उपस्पृशेत्' (आप० ध० २।३।३)। **आलभ्य स्पृष्ट्वा।**
- 'रौद्रं तु राक्षसं पित्र्यमासुरं चाभिचारिकम्। उक्त्वा मन्त्रं स्पृशेच्चाप आलभ्यात्मानमेव च' (मुकुन्दशर्मकृतायां गो० गृ० (१।३।१२) टीकायामुद्धृतम्)। **आत्मालम्भ आत्मस्तुतिः। साप्यप्रायत्यजननी।**
- 'गुरुणाऽऽलम्भिता भार्या तथा भ्रातुर्यवीयसः' (दे० भा० पु० ४।१३।३४)। **आलम्भिता परामृष्टा दूषिता।**
- 'आलम्भयज्ञाः क्षत्राश्च हविर्यज्ञा विशः स्मृताः। परिचारयज्ञाः शूद्रास्तु तपोयज्ञा द्विजातयः' (भा० शां० २३२।३१)॥ **आलम्भो वधः।**
- 'स्त्रीणां च प्रेक्षणालम्भमुपघातं परस्य च' (मनु० २।१७९)। **आलम्भः परिष्वङ्गः।**
- 'कृष्टजानामोषधीनां जातानां च स्वयं वने। वृथालम्भेऽनुगच्छेद् गां दिनमेकं पयोव्रतः' (मनु० ११।१४४)॥ **वृथालम्भे निष्प्रयोजने छेदने।**
- 'मङ्गलालम्भनीयानि' (रा० १।७८।१०)। **स्पर्श मङ्गलानि शिवङ्कराणीत्यर्थः।**
- 'नैवंविधं मया युक्तमालब्धुं क्षत्रयोनिना' (भा० वि० ४१।२)। **आलब्धुं स्प्रष्टुम्।**
- 'तिला भक्षयितव्याः सदा त्वालम्भनं च तैः' (भा० अनु० ६८।१९)। **आलम्भनं सर्वतः स्पर्शनम्, उद्वर्तनमुत्सादनमित्यर्थः।**
- 'आलभेतासकृद् दीनः करेण च शिरोरुहान्' (सुश्रुत० कल्प० १।८)। **आलभेत स्पृशेत्।**
- 'धनैर्मलिनचित्तानामालभन्तेऽङ्गनं क्वचित्' (स्कन्द० का० ४।७१।१६)। **उक्तोऽर्थः।**
- 'मङ्गलालम्भनं योगः श्रुतमुत्थानमार्जवम्' (भा० उ०)। **आलम्भनं स्पर्शः।**

## लम्ब्
- {आलम्ब्}
- लम्ब् (अबि रबि लबि शब्दे, लबि अवस्रंसने च)।
- 'पतितां किं नाम नालम्बसे' (सा० द०)। **आलम्बसे धारयति, अवष्टभ्नासि।**
- 'तस्य कविता मच्चित्तमालम्बते' (धूर्त्तसमागमे)। **आलम्बते हरति, आवर्जयति।**
- 'तनू रोमाञ्चमालम्बते।' **रोमोद्गमं श्रयतीत्यर्थः।**
- 'अथालम्ब्य धनू रामः' (भट्टि० ६।३५)। **आलम्ब्य गृहीत्वा।**
- 'शोभन्ते किञ्चिदालम्बाः शालयः कनकप्रभाः' (रा० ३।१६।१७)। **किञ्चिदालम्बाः किञ्चिन्नताः।**
- 'रामे सलक्ष्मणे याते सीतां शून्ये यथासुखम्। निरालम्बां हरिष्यामि राहुश्चन्द्रप्रभामिव' (रा० ३।४०।२८)॥ **निरालम्बां निराश्रयाम्**
- 'यमुद्धर्तुं पूषा व्यवसित इवालम्बितकरः' (विक्रम० ४।३४)। **आलम्बितकरः प्रसारितकरः, आयामितहस्तः।**

## ला
- {आला}
- ला (ला आदाने)।
- 'आलानं गजबन्धनी।' **आलायत आदीयत गृह्यतेऽत्रेति व्युत्पत्तेः।**
- 'आलाने गृह्यते हस्ती' (मृच्छ० १।५०)।
- 'अरुन्तुदमिवालानमनिर्वाणस्य दन्तिनः' (रघु० १।७१)।
- 'गृहीतामालितां स्तम्भे…। …गजराज वधूमिव' (रा०)॥ **आलितां बद्धामिति भूषणकारः।**

## लिख्
- {आलिख्}
- लिख् (लिख अक्षरविन्यासे)।
- 'मनो निष्ठाशून्यं भ्रमति च किमप्यालिखति च' (मालती० १।३१)। **आलिखति रेखा उत्किरति।**
- 'त्वामालिख्य प्रणयकुपितां धातुरागैः शिलायाम्' (मेघ० २।३८)। **आलिख्य चित्रेऽर्पयित्वा।**
- 'आलिखन्त इवाकाशम्' (भा० वि० ३८।३)। **आलिखन्तो धर्षन्तः। **
- 'शृङ्गाभ्यामालिखन्दर्पाद् द्वारं द्विरदो यथा' (रा० ४।९।६२)। **आलिखन् उत्खनन् अपस्किरमाणः।**
- 'अपाच्चतुष्पाच्छकुनिष्वालेखने' (पा० ६।१।४२)। **आलेखनमुल्लेखनम् उत्करणम्।**
- 'कैलासशिखरप्रख्यामालिखन्तीमिवाम्वरम्' (रा० ५।२।२३)। **लङ्कापुरीमिति शेषः। आलिखन्तीमुल्लिखन्तीम्।**

## लिप्
- {आलिप्}
- लिप् (लिप् उपदेहे)।
- 'आलिप्यते चन्दनमङ्गनाभिः' (ऋतु० ६।१२)। **आलिप्यते समन्ताच्चर्च्यते।**
- 'आलिम्पन्नमृतमयैरिव प्रलेपैः' (उत्तर० ३।३९)। **उक्तोऽर्थः।**

## लिश्
- {आलिश्}
- लिश् (लिश अल्पीभावे)।
- 'ततो न मनुष्या आशुर्न पशवः। आलिलिशिरे ता हेमाः प्रजा अनाशकेन' (श० ब्रा० २।४।३।२)। **आलिलिशिरेऽकृश्यन् कृशतामापन्। लिशिरिव कृशिरप्यकर्मकः। तनूकरणमर्थस्तु भ्रमकः।**

## लिह्
- {आलिह्}
- लिह् (लिह आस्वादने)।
- 'न हि सिंहः परालीढमामिषं भोक्तुमिच्छति' (रा० गो० सं० २।६२।२५)। **आलीढमास्वादितम्।**
- 'सेनान्यमालीढमिवासुरास्त्रैः' (रघु० २।३७)। *आलीढं क्षतम्।**
- 'नालीढया परिहतं भक्षयीत कदाचन' (भा० अनु० १०४।९०)। **आलीढा रजस्वला, उदक्या, पुष्पवती, मलिनी।**

## ली
- {आली}
- ली (लीङ् श्लेषणे)।
- 'निर्भिद्योपरि कर्णिकारकुसुमान्यालीयते षट्पदः' (विक्रम० २।२३)। **आलीयतेऽन्तः शयते।**
- 'आलीनचन्दनौ। स्तनाविव दिशस्तस्याः शैलौ मलयदर्दुरौ' (रघु० ४।५१)। **आलीनचन्दनौ व्याप्तचन्दनद्रुमौ।**
- 'साहं कदम्बमालीना मेघकाले' (हरि० ५४२४)। **कदम्बे नीपे क्लिष्टेत्याह।**
- 'विडालोलूकचरितामालीननरवारणाम्' (रा० २।११४।४)। **आलीनानि श्लिष्टानि विलग्नानि नराणां वारणानि कवाटानि यस्यां तां तथाभूताम्।**
- '(कोकिला) स्थिता चूते मृतेवालीय' (कथा० १११।२२)। **आलीय आसङ्गं प्राप्य। जटाभिरालापयते। लियः संमाननशालीनीकरणयोश्च (१।३।७०) इति सूत्रे वृत्तावुदाहरणम्। पूजां समधिगच्छतीत्यर्थः।**

## लुप्
- {आलुप्}
- लुप् (लुप्लृ छेदने)।
- 'अस्रैस्तावन्मुहुरुपचितैर्दृष्टिरालुप्यते मे' (मेघ० १०३)। **आलुप्यतेऽवलुप्यते।**
- 'वालानभिपेदुरतानालुलुपुः' (श ब्रा० ३।४।१।१७)। **आङ् ईषदर्थे। अवचकृतुरित्यर्थः।**

## लुभ्
- {आलुभ्}
- लुभ् (लुभ विमोहने, व्यामोहनं व्याकुलीभावः)।
- 'प्राण आलुभ्येत्' (श० ब्रा० १।३।२।७)। **व्याकुली भवेदित्यर्थः।**
- 'यो व एतदतिक्रामाद् य आलुलोभयिषादिति' (ऐ० भा० ४।७)। **आलोभो भ्रम इति षड्गुरुशिष्यः। भ्रमयितुमिच्छेदित्यर्थः।**

## लू
- {आलू}
- लू (लूञ् छेदने)।
- 'अमरवधूहस्तसदयालूनपल्लवा नन्दनद्रुमाः' (कु० २।४१)। **सदयमालूना अवखण्डिताः पल्लवा येषां ते।**

## लोक्
- {आलोक्}
- लोक् (लोकृ दर्शने)।
- 'त्वन्मार्गमालोकते' (सा० द०)। **तव मार्गं त्वयानुसृतं पन्थानमालोकते उदीक्षते इत्यर्थः। आलोकितः कुरबकः कुरुते विकासम्। आलोकितो निघ्यातः। निर्वर्णितः। कुरबकस्यायं दोहद इति कविसम्प्रदायः।**

## लोच्
- {आलोच्}
- लोच् (लोचृ दर्शने)।
- 'आलोच्य गिरिमुख्यं (रैवतं) मागधं तीर्णमेव च। माधवाः कुरुशार्दूल परां मुदमवाप्नुवन्' (भा० सभा० १४।५२)।
- 'परस्परमालोच्य प्रत्यूचुस्ते न किञ्चन' (रा० ३।१।८)। **उभयत्राङ् विशेषकृन्न।**

## लोड्
- {आलोड्}
- लोड् (लोडृ उन्मादे)।
- 'वनेचरस्य किमिदं कामेनालोड्यते मनः' (भा० आदि० २१९।१६)। **आलोड्यते मथ्यते। उन्मथ्यते। चाल्यते। आक्षिप्यते।**
- 'मन्थं वा प्रसव्यमालोड्य' (आश्व० गृ० ३।१०।११)। **आलोड्य घट्टयित्वा।**
- 'पिष्टमालोड्य तोयेन' (का० श्रौ० भा०)। ब्रा०)।
- 'विषमालोड्य पास्यामि' (भा० वि० २१।४८)। **उक्तोऽर्थः।**

## वद्
- {आवद्}
- वद् (वद व्यक्तायां वाचि)।
- 'सजातानुग्रेहा वद ब्रह्म चापि चिकीहि नः' (अथर्व० १।१०।४)। **आवद आ समन्तात् कथय।**
- 'वर्षमावद तादुरि' (अथर्व० ४।१५।१४)। **आवद आभाषय। यादृशेन त्वद्घोषेण वृष्टिर्जायते तादृशं शब्दं कुर्वित्यर्थः।**
- 'तवाहं शूररातिभिः प्रत्यायं सिन्धुमावदन्' (ऋ० १।११।६)। **आवदन् आभाषमाणः।**
- 'सर्वतो नः शकुने भद्रमावद' (ऋ० २।४३।२)।
- 'यथेमां वाचं कल्याणीमावदानि जनेभ्यः' (वा० सं० २६।२)। **आवदानि आभिमुख्येन ब्रवीमि।**

## वप्
- {आवप्}
- वप् (डुवप बीजसन्ताने)।
- 'स हेक्षाञ्चके। कथं न्वहमिमानि सर्वाणि भूतानि पुनरात्मन्नावपेय' (श० ब्रा० १०।४।२।३)। **आत्मन्नावपेय=आत्मन्यन्तर्निवेशयेय।**
- 'अथ हविरावपति' (श० ब्रा० १।१।४।७)। **आवपति प्रक्षिपति।**
- 'पांसुभिरावपेत्' (व० बृ० सं० ५४।१२०)। **आकिरेदित्यर्थ:।**
- 'त्वं कल्याण वसु विश्वमोपिषे' (ऋ० १।३१।९)। **ओपिषे विकिरसि संकिरसि।**
- 'अग्नौ तुषानावप जातवेदसि' (अथर्व० ११।१।२९)। **प्रक्षिपेत्यर्थः।**
- 'श्वभ्यश्च श्वपचेभ्यश्च वयोभ्यश्चावपेद् भुवि' (मनु० ३।१०५)। **उक्तोऽर्थः।**
- 'तस्मिन्नन्या देवता ओप्यन्ते' (नि० १२।५)। **ओप्यन्तेऽन्तर्निवेश्यन्ते समावेश्यन्ते।**
- 'किंस्विदावपतां श्रेष्ठम्' (भा० वन० ३१३।५५)। **आवपतां जुह्वताम्। आवापो हविःप्रक्षेपः।**
- 'अभोज्यं बुभुक्षमाणः पृथिवीमावपेत्' (गौ० ध० ३।६।३)। **आवपेत् प्रक्षिपेत्।**
- 'केशानावपन्ती' (भा० आदि० ३।१५७)। **आवपन्ती प्रसाधयन्ती।**
- 'लाजानावपन्तिका' (पा० गृ० १।६।२)। **विकिरन्तीत्यर्थः।**
- 'किन्तु पारावतीमेनां चञ्च्वा चञ्चुषु तण्डुलान्। आवपन्तीं स्वशावानामीक्षे पुत्रवतीमिति' (बृ० श्लो० सं० ४।६०)॥ **आवपन्तीं निक्षिपन्तीम्। स्यादालवालमावालमावाप इत्यमरे पर्यायाः। आवापः संमिश्रणं भवत्युपयोगार्हतां नीयमाने द्रव्ये द्रव्यान्तरसंसर्गो वा।**
- 'शाल्यावापे कृषीवलाः' (नारद स्मृतिः)। **आवापो बीजसन्तानः।**
- 'तान् गृहीतशरावापान्' (भा० आदि० १८९।१३)।
- 'ततः शरावापमपास्य सूतजः' (भा० कर्ण० ९०।६९)। **शरावापः शरासनं धनुः। आवापोद्वापौ। अभ्युच्चापोद्धारौ।**
- 'तन्त्रावापविदा' (शिशु० २।८८)। **आवापो विरोधभावना, अवस्कन्दसंकल्पः।**
- 'कुशलं हि मे बह्वन्यदस्ति यत्रायमावापं गतः स्वर्गेप्यपकर्षमल्पं करिष्यतीति' (यो० सू० भा० २।११)।
- 'प्राक् स्विष्टकृत आवापः' (गो० गृ० १।८।१६)। **आवापः=प्रधानहोमः।**
- 'प्रभुरग्निः प्रतपने भूमिरावपने प्रभुः' (भा० आदि० ८८।१३)। **आवपनं सङ्ग्रहः।**
- 'भूमिरावपनं महत्' (वा० सं० २३।१०)। **आवपनं वपनस्थानम्।**
- 'त्वमस्यावपनी जनानामदितिः' (अथर्व० १२।१।६१)। **आवपनी भाजनं पात्रम्।**
- 'आवपनं च भूमेः' (गौ० ध० १।१।३१)। **आवपनमन्यत आनीय पूरणम्। आवापकः पारिहार्यः कटको वलयोऽस्त्रियाम् इत्यमरः।**

## वस्
- {आवस्}
- वस् (वस् निवासे)।
- 'मामावसन्ति सुकृतः' (अथर्व० ७।८४।२)। **मयि निवसन्तीत्यर्थः।**
- 'अपामुपस्थे विभृतो यदावसत्' (ऋ० १।१४४।२)। **उक्तोऽर्थः।**
- 'स्वाध्यायाद्योगमासीत योगात् स्वाध्यायमावसेत्' (वि० पु० ६।६।२)। **आवसेत् आश्रयेत्।**
- 'इह क्वावास्यते पान्थैः' (कथा० १२४।१३३)।
- 'सुहोत्राद्धस्ती य इदं हस्तिनापुरमावासयामास' (वि० पु० ४।१९।२८)। **आवासयामास निवेशयामास।**
- '(राजानः) आवासिता नातिदूरे षट्कुरस्य' (कथा० )। **उक्तोऽर्थः।**
- 'कथंविधं पुरं राजा स्वयमावस्तुमर्हति' (भा० शां० ८६।१)। **आवस्तुमधिवस्तुम्।**
- 'आसनावसथौ शय्या (मनु० ३।१०७) **आवसथो विश्रमस्थानमिति कुल्लूकः। आवसथो विश्रामभूमिरिति मेधातिथिः।**
- 'तस्य पुरस्तादावसथः' (आप० ध० २।२५।४)। **एत्यवासन्त्यस्मिन्नित्यावसथ आस्थानमण्डपः।**
- 'स किलाश्रममन्त्यमाश्रितो निवसन्नावसथे पुराद्बहिः' (रघु० ८।१४)। **उक्तचर एवार्थः।**
- 'माद्रीसुताभ्यां सहितः किरीटी सुष्वाप तामावसतिं प्रतीतः' (भा० वन० १६५।१४)। **उक्तचर एवार्थः। आवसतिं रात्रिम्। वासतेय्यपि रात्रिरुच्यते।**
- 'रोगी चिरप्रवासी परान्नभोजी परावसथशायी। यज्जीवति तन्मरणं यन्मरणं सोऽस्य विश्रामः' (हितोप०)॥ **आवसथो गृहम्।**
- 'उद्यानेषु विहारेषु प्रपास्वावसथेषु च' (भा० शां० १४०।१४१)। **आवसथ आश्रमः।**
- 'स ह सर्वत आवसथान्मापयाञ्चक्रे' (छां० उ० ४।१।१)। **आवसथाः शरणानि।**
- 'स…ग्रासाच्छादनावसथान् प्रतिविदध्यात्' (कौ० अ० १।११)। **उक्तपूर्व एवार्थः।**
- 'मास्म मत्कारणाद् देवी सुमित्रा दुःखमावसेत्। अयोध्याम्…' (रा० २।५३।१६)॥ **अयोध्यायां वसेत् इत्यर्थः।**
- 'आवसन् संयुताः कान्तैः परर्द्धिरचितां गुहाम्' (मात्स्य० १२०।३३)। **उक्तोऽर्थः।**
- 'स्वाध्यायाद्योगमासीत योगात्स्वाध्यायमावसेत्' (योगभाष्ये)। **स्वाध्यायेऽवस्थितः स्यादित्यर्थः।**

## वह्
- {आवह्}
- वह् (वह प्रापणे)।
- 'जायां यामस्मा आवाक्षुः' (अथर्व० ६।१८।१)। **भार्यात्वेन समीपमानैषुरित्यर्थः।**
- 'यस्मै भूतानि बलिमावहन्ति' (तै० आ० १।३१।२)। **आवहन्ति हरन्ति उपहरन्ति।**
- 'आ वां वहन्तु रथाः' (ऋ० ४।१४।४)। **इत आनयन्त्यित्याह।**
- 'आ त्वा…ब्रह्मयुजो हरयः…वहन्तु सोमपीतये' (ऋ० ८।१।२४)। **उक्तोऽर्थः।**
- 'तेन कूलापहारेण मैत्रावरुणिरौह्यत' (भा० शल्य० २।२९)। **औह्यत=आ औह्यत=आप्लावितः।**
- 'बलवत्प्रतिविद्धस्य नस्तः शोणितमावहत्' (भा० वि० ६८।४७)। **आवहत् प्रावहत्, प्रास्त्रवत् अक्षरत्, अस्यन्दत।**
- 'इदं हविर्यातुघानान्नदीफेनमिवावहत्' (अथर्व० १।८।१)। **आवहतु वहतु, अपनयतु।**
- 'असिक्नीमावहत् पत्नीम्' (वीरणस्य प्रजापतेः कन्याम्) (हरि० १।३।६)। **पत्नीमावहत् भार्यां पर्यगृह्णात्।**
- 'अथास्मै पञ्चविंशतिवर्षाय षोडशवर्षां पत्नीमावहेत्' (सुश्रुत० १०।)। **पञ्चविंशतिवर्षं पुमांसं षोऽशर्वां पत्नीं लम्भयेदित्यर्थः।**
- 'गृहीतवेतनः कर्म त्यजन् द्विगुणमावहेत्' (याज्ञ० २।१९३)। **स्वामिने द्विगुणां भृतिं दद्यादित्याह।**
- 'आम्नानवैषम्यमपि नावश्यमर्थवैषम्यमावहति' (ब्र० सू० शां० भा० ३।३।१७)। **आवहति जनयति, करोति।**
- 'हिंसा हि पुरुषस्य दोषमावक्ष्यति' (सां० तत्त्व० १)। **आवक्ष्यति जनयिष्यति।**
- 'तद्धरति बहत्यावहति भाराद् वंशादिभ्यः' (पा० ५।१।५०)। **आवहति उत्पादयति।**
- 'अभ्यासो हि कर्मणां कौशलमावहति' (गणहरत्न० १।४)। **उक्तोऽर्थः।**
- 'सूक्ष्मेभ्योपि प्रसङ्गेभ्यः स्त्रियो रक्ष्या विशेषतः। द्वयोर्हि कुलयोः शोकमावन्हेयुररक्षिताः' (मनु० ९।५)।
- 'धर्मो ह्युपचितः सम्यगावहत्यर्थमुत्तमम्' (अवदा० जा० २२।३३)।
- 'गीतनृत्यहसितैरुन्मत्ततामावहन्त्युपेक्षिता विकारा इव वातिकाः' (हर्ष० ४)।
- 'रामबाणासनक्षिप्तमावहत् परमां गतिम्' (रा० ४।१७।८)। **बाणासनं धनुः। क्षिप्तमस्त्रमिषुः। आवहत् प्रापयत्।**
- 'अग्ने सुखतमे रथे देवाँ ईलित आवह' (ऋ० १।१३।४)। **आवह आनय।**
- 'यस्य हि स्रोतांसि यच्च वहन्ति यच्चावहन्ति यत्र च…तानि सर्वं तदन्यत्तेभ्यः' (चरक० वि० ५।४)। **आवहन्ति पुषणन्ति। अमूमावहामूमावह। अमूममूं देवतामामन्त्रयस्वेत्यर्थः।**
- 'याँ आवह उशतो देव देवान्' (वा० सं० ८।१९)। **आवह आहूतवानसि।**
- 'पुत्र मज्जनमावह' (भा० पु० १०।११।१८)। **मज्जनं स्नानं निर्वह निर्वर्तय आचरेत्यर्थः। अन्यत्र सुदुर्लभोऽत्रार्थ आङ्पूर्वस्य वहतेः प्रयोगः।**
- 'सुमन्त्रावाहय क्षिप्रमृत्विजो ब्रह्मवादिनः' (रा० १।१२।५)। **आवाहय मत्समीपं प्रापय।**
- 'वशे स्थास्यन्ति ते देवा यांस्त्वमावाहयिष्यसि' (भा० आश्रम० ३०।६)। **आवाहयिष्यसि आह्वास्यसि, उपह्वास्यसे।**
- 'पयोमूलफलैर्वापि पितृभ्यः प्रीतिमावहन्' (मनु० ३।८२)। **आवहन् जनयन्।**
- 'राघवः परमोदारो मुनीनां प्रीतिमावहन' (रा० १।३०।२३)। **उक्तोऽर्थः।**
- 'पुष्पं फलं चार्तवमावहन्त्यो बीजं च बालेयमकृष्टरोहि। विनोदयिष्यन्ति नवाभिषङ्गामुदारवाचो मुनिकन्यकास्त्वाम्' (रघु० १४।७७)॥ **आवहन्त्यो वहन्त्यः।**
- 'वयस्थां च महाप्राज्ञः कन्यामावोढुमर्हति' (भा० अनु० १०४।१२४)। **आवोढुं वोढुमुद्वोढुं परिणेतुम्।**
- 'आवाहाश्च विवाहाश्च सह सूतैर्मया कृताः' (भा० उ० १४१।१४)। **आवाहः कुलधर्म इति नीलकण्ठः। अथास्य कर्म।**
- 'वहनं हविषामावाहनं च देवतानाम्' (नि० ७।८)। **आवाहनं निमन्त्रणम्।**
- 'आवहति धार्यमाणः सङ्गममचिरात् प्रियजनेन' (विक्रम० ४।३३)। **आवहति जनयति, करोति।**
- 'जीवन्न सम्प्रति भवामि किमावहामि' (का० प्र० ५।११४)। **किं करोमीत्यर्थः।**
- 'उदिते प्राङ्मुखा गृह्याः प्रत्यङ्मुखा आवहमाना गोत्रनामान्यनु कीर्तयन्तः कन्यां वरयन्ति' (शां० गृ० १।६।४)।
- 'आवहन्ती पोष्या वार्याणि' (ऋ० १।११३।१५)। **आवहन्ती आहरन्ती प्रापयन्ती (उषाः)।**
- 'आवाहे विवाहे यज्ञे गमनं सखीभिः सह' (का० सू० ४।१।१५)। **आवाहे वरगृहे।**

## वा
- {आवा}
- वा (वा गतिगन्धनयोः)
- 'आ वात वाहि भेषजं वि वात वाहि यद्रपः' (ऋ० १०।१३७।३)। **आवाहि आगमय।**
- 'द्वाविमौ वातौ वात आ सिन्धोरा परावतः' (ऋ० १०।१३८।१)।
- 'दक्षं ते अन्य आ वातु' (ऋ० १०।१३७।२)। **आवातु आदायाऽऽगच्छतु आगमयतु इतः प्रेरयतु। सर्वा दिश आवाति वातः। सर्वासु दिक्षु वातीत्यर्थः। देशकालाध्वगन्तव्याः कर्मसंज्ञा ह्यकर्मणामिति दिशां कर्मत्वम्।**
- 'बद्धां बद्धां भित्ति शङ्काममुष्मिन्नावानावान्मातरिश्वा निहन्ति' (कि० ५।३६)। **आवान् समन्तात्प्रवहन्।**

## वास्
- {आवास्}
- वास् (वास उपसेवायाम्)।
- 'आवासयन्तो गन्धेन जग्मुरन्यद्वनं ततः' (रा० २।१०३।४१)। **आवासयन्तः सुरभीकुर्वन्तः।**

## विज्
- {आविज्}
- विज् (ओषिजी भयचलनयोः)।
- 'स रामलक्ष्मणौ…शरैः…भृशमावेजयामास' (रा० ६।२०।८)। **आवेजयामास संरम्भं गमयामास, क्षोभयामास।**
- 'आविग्ने हृदि सन्तापं जनयत्यशिवं मम' (भा० आदि० २३३।१६)। **आविग्नं चलितं क्षुभितम्।**

## विद्
- {आविद्}
- विद् (विद ज्ञाने)।
- 'कश्छन्दसां योगमा वेद धीरः' (ऋ० १०।११४।९)। **आवेद अञ्जसा वेत्ति।**
- 'श्रद्धां भगस्य मूर्धनि वचसाऽऽवेदयामसि' (नि० ९।३१।१)। **वचनेनावेदयाम आघोषयाम इत्याह।**
- 'स्मृत्याचारव्यपेतेन मार्गेणाधर्षितः परैः। यदावेदयति राज्ञे व्यवहारपदं हि तत्' (याज्ञ० २।५)॥ **आवेदयति विज्ञापयति।**
- 'यावदावेद्यते राज्ञे हतः कर्णोऽर्जुनेन वै' (भा० कर्ण० ९६।११)। **राज्ञ आवेद्यते प्रवृत्तिर्दीयते, वृत्तान्तः शस्यते।**
- 'आवेदयन्ति प्रत्यासन्नमानन्दं निमित्तानि' (काद० ६५)। **पुरः स्फोरयन्तीति यावत्।**
- 'अवेदनीय आवेद्यः' (लिङ्गपु० पू० ६५।४०)। **आवेद्य आ ईषद् वेदितुं ज्ञातुं शक्यः।**

## विश्
- {आविश्}
- विश् (विश प्रवेशने)।
- 'तामाविशत तां प्रविशत' (अथर्व० १९।१९। १)। **आविशत अभिमुखं प्रविशत प्रवेशोन्मुखा भवतेत्यर्थः।**
- 'गौरीगुरोर्गह्वरमाविवेश' (रघु० २।२६)। **आविवेश प्रविवेश।**
- 'अविप्लुतब्रह्मचर्यो गृहस्थाश्रममाविशेत्' (मनु० ३।२)। **आविशेत् प्रविशेत्, श्रयेत्, सङ्क्रामेत्।**
- 'आ त्वा स्वो विशतां वर्णः' (अथर्व० १।२३।२)।
-  'आ नो द्रप्सा मधुमन्तो विशन्तु' (ऋ० १०।९८।४)। **उक्तोऽर्थः।**
- 'अभिभूय च रक्षांसि ब्रह्मघोषो विनादयन्। आविवेश दिशः सर्वाः…' (रा० ६।११।२३)॥ **आविवेश व्यानशे व्याप।**
- 'तदाविशन्ति भूतानि महान्ति' (मनु० १।१८)। **तद् ब्रह्म पञ्चतन्मात्रात्मना स्थितमाविश्योत्पद्यन्त इत्यर्थः।**
- 'ध्र वं प्रशान्ताः सुखमाविशेयुः' (भा० उ० २।३)। **सुखमाविशेयुः सुखमाप्नुयुः।**
- 'वृत्रे विवर्धमाने च कश्मलं महदाविशत्' (पुरन्दरः) (भा० वन० १०१।८)। **आविशत्प्राविशत्।**
- 'हृतस्वं कामिनं चौरमाविशन्ति प्रजागराः' (भा० उ० ३३।१३)। **उक्तोऽर्थः।**
- 'रामः कवचमाविशत्' (रा० ३।२४।१६)। **आविशत् धृतवान्।**
- 'नासविभज्य भोक्तास्मि नाविशामि परस्त्रियम्' (भा० शां० ७७।२१)। **आविशामि संविशामि, संभवामि, मिथुनी भवामि।**
- 'न हृष्यन्ति न कुप्यन्ति नाविशन्त्याहरन्ति च' (यो० वा० ६ (२) ९८।२)। **नाविशन्ति कामाद्यावेशं न गच्छन्ति, कामादिभिर्नाभिभूयन्ते इत्यर्थः।**
- 'देहावरणं विभिद्य ते (बाणाः) सात्यकेराविविशुः शरीरम्' (भा० द्रोण० ११८।११)। **शरीरमाविविशुः शरीरेऽन्तः प्रविविशुः।**
- 'आविशन्ति च यं यक्षाः' (भा० वन० २३०।५३)। **आविशन्ति अभिभवन्ति।**
- 'स मा धीरः पाकमत्राविवेश' (ऋ० १।१६४।२१)। **मामाविवेश मामुपसर्पति।**
- 'आविष्टासि गृहे शून्ये सा त्वं परवशं गता' (रा० २।१२।१८)। **आविष्टा ग्रहगृहीता।**
- 'आविष्टा इव युध्यन्ते पाण्डवाः कुरुभिः सह' (भा० भीष्म० ४६।३)। **उक्तोऽर्थः।**
- 'आविष्टा इव नरेन्द्रवन्दपरिवृताः' (हर्ष० ४)।
- 'हृच्छयाविष्टचेतसा' (भा० वन० २१०६)। **हृच्छयः कामस्तेनाविष्टा व्याप्ता चेतना यस्याः सा।**
- 'तं तथा कृपयाऽऽविष्टम्' (गीता २।३)। **आविष्टलिङ्गा जातिः। आविष्टं लिङ्गं यया। नियतलिङ्गकेत्यर्थः।**
- 'संज्ञप्तमश्वमाविश्य तया मिश्री बभूव सः' (हरि० ११२३७)
- 'अथान्तर्गृहमाविश्य राजा दशरथस्तदा' (रा० २।४।३)। **आविश्य प्रविश्य।**
- 'जरावानभवद्राजा भारमावेश्य बन्धुषु' (हरि० १।३०।२१)। **आवेश्य निधाय।**
- 'कन्दर्पः…आवेष्टुमभ्ययात्तूर्णं कृतोद्वाहमुमापतिम्' (रा० १।२५।१०)। **आवेष्टुमभिभवितुम्।**
- 'युद्धाय च मतिं चक्रुरावेशं च परं ययुः' (भा० शल्य० ६।२३)। **आवेशः संरम्भः।**
- 'चिच्छायावेशतो बुद्धौ भानम्' (बालबो० ६)। **आवेशः प्रवेशः।**
- 'कारुकावेशनानि' (मनु० ९।२६५)। **आवेशनं शिल्पिशालेति वैजयन्ती। स्युरावेशिक आगन्तुरतिथिर्ना गृहागते इत्यमरः।**
- 'हन्त निर्युक्तमित्युक्त्वा रामः कवचमाविशत्' (रा० ३।२४।१६)। **कवचमाविशत् सन्नाहमबध्नात्।**
- 'आविशन्ति हि दुर्गाणि क्षिप्रमत्यानि वानराः' (रा० ४।१९।१५)। **आविशन्ति आक्रामन्ति।**
- 'क्रुद्धे स्मेरमुखावधीरणमथाविष्टे प्रसादक्रमः' (प्र० च० ४।१८)। **आविष्टः क्रोधवशं गतः।**
- 'वेष्टमानां तथाविष्टां पन्नगेन्द्रवधूमिव' (रा० ५।१९।९)। **आविष्टां मणिमन्त्राद्यभिभूताम्।**
- 'महाबलो यष्टिपाणि र्गेहावेशनिवारकः' (शिवपु० २।४।१५।२७)। **आवेशः प्रवेशः। अत्रार्थेऽन्यत्र मृग्यः प्रयोगः।**

## वी
- {आवी}
- वी (वी गतिप्राप्तिप्रजनकान्त्यसनखादनेषु)।
- 'तमेव मन्ये नृपतिं जनानां यः प्रथमो दक्षिणानामाविवाय' (ऋ० १०।१०७।५)।

## वृ
- {आवृ}
- वृ (वृञ् वरणे वृङ् संभक्तौ)।
- 'तपश्चरत्सु पृथिवीं प्रचेतस्सु महीरुहाः। अरक्ष्यमाणामावव्रुर्बभूवाथ प्रजाक्षयः' (हरि० १।२।३५)॥ **आवव्रुः-आवृतवन्तः परिचिक्षिपुः।**
- 'व्याजेनागतमावृणोति हसितम्' (बालरा० १५)। **आवृणोति प्रच्छादयति गोपायति।**
- 'आवव्रे मुसली तरुम्' (भट्टि० १४।१०९)॥ **मुसली प्रहस्तस्तरुमावव्रे मुसलेनापरुरोध।**
- 'इन्द्रियाणि शतक्रतो या ते जनेषु पञ्चसु। इन्द्र तानि त आवृणे' (अथर्व० २०।२०।२)। **इह वृणातिः केवले वरणे संभक्तौ वर्तते न तु रोधने।**
- 'निर्धनेन ममैकेन कामुकेनावृतं गृहम्' (कथा० १२।९९)। **आवृतं स्वीकृतमधिष्ठितम्।**
- 'किमर्थमावृतो लोका ममैते' (भा० आदि० २२९।९)। **आवृताः पिहिताः।**
- 'अनावृताः किल पुरा स्त्रिय आसन्' (भा० १२२।१४)। **अनावृता अनवरुद्धाः। अनावृता हि सर्वेषां वर्णानामङ्गना भूवि इति पाठान्तरम्।**
- 'सत्येनावृता श्रिया प्रावृता यशसा परीबृता' (अथर्व० १२।५।२)।
- 'पथि क्षेत्रेऽनावृते पालक्षेत्रिकयोः' (गौ० ध० २।३।१८)। **अनावृते क्षेत्रेऽकृतावृतिनि।**
- 'पटान्तेन मुखमावृत्य' (शा० ५ )। **आवृत्य पिधाय।**
- 'तं बाणमयं वर्षं शरैरावार्य सर्वतः' (भा० आदि० १०२।८)। **आवार्य परिहृत्य।**
- 'युधिष्ठिरस्तमावार्य बाहुना बाहुशालिनम्' (भा० सभा० ७२।१६)। **आवार्य अपरुध्य पराणुद्य।**
- 'अथावरणमुखानि नानाप्रहरणानि च' (भा० आदि० १९।१)। **आवरणं कवचः।**
- 'आ सर्वतातिमदितिं वृणीमहे' (ऋ० १०।१००।१)। **वृणीमहे वरयामः।**
- 'आ न्यावृत इमे लोकाः' (तै० ब्रा० ३।८।१०।३)। **व्यावृतः त्रिप्रकाराः। अत्र वृञ् वरणे इति धातुः।**

## वृज्
- {आवृज्}
- वृज् (वृजी वर्जने)।
- 'अथ तौ वध्यमानौ तु द्रोणेन रथसत्तमौ। आवर्जयेतां दुर्धर्षं युगान्ताग्निमिवोत्थित्म्' (भा० द्रोण० ९२।१५)॥ **आवर्जयेतां पर्यहरेताम्।**
- 'कुविदादस्य रायो गवां केतं परमावर्जते नः' (ऋ० १।३३।१)।
- 'आ स्त्रीणां सुकृतं वृङ्क्ते' (श० ब्रा० १४।९।४।३)। **आवृङ्क्ते हरति स्वाधीनं करोति।**
- 'सर्वत्रावर्जयामास नगरीवासिनां मनः' (कथा० २४।१०४)। **आवर्जयामास जहार।**
- 'आ मा वृक्त मर्त्यो दभ्रचेताः' (ऋ० ७।९०।१६)। **आदित्योपि वृक उच्यते।**
- 'यदावृङ्क्ते' (नि० २।५।२१)।
- 'कलशमावर्जयति' (शा० १)। **कलशमवाङ्मुखमवाचीनं करोति रेचयितुमिच्छन्।**
- 'मन्त्रैरावर्ज्यमानं हविरमरपतेरस्तु कल्याणवृष्ट्यै' (आश्चर्य० ७।३६)। **आवर्ज्यमानं प्रक्षिप्यमाणम्।**
- 'गौरवेणावर्जितः' (पञ्चत० ४)।
- 'आवर्जिता किञ्चिदिव स्तनाभ्याम्' (कु०)। **आनतेत्यर्थः।**
- 'हविरावर्जितं होतस्त्वया विधिवदग्निषु' (रघु० १।६२)। **आवर्जितं प्रक्षिप्तम्।**
- 'तनयावर्जितपिण्डकाङ्क्षिणः' (रघु० ८।२६)। **आवर्जिताः पूर्ता न्युप्ताः (पिण्डाः)।**
- 'अपि त्वदावर्जितवारिसंभवम्' (कु० ५।३४) **आवर्जितं मुक्तं क्षारितं सिक्तम्।**
- 'आवर्जितं यया चञ्च्वा हृदयात्तव शोणितम्' (नागा० ५)। **आवर्जितं मुक्तमुद्धृतम्। निष्कास्य पीतमिति यावत्।**
- 'आवर्जितानि च मया सकलसामाजिकमनांसीति मे निश्चयः' (नागा० १)। **आवर्जितानि आकृष्टानि हृतानि।**
- 'आवर्जितमुखस्कन्धं प्रेरयंस्तालमूर्धनि' (हरि० २।१३।१९)। **आवर्जितं भ्रमितम्।**
- 'तस्यावर्जितनागस्य म्लेच्छस्याधः पतिष्यतः' (भा० द्रो० २६।१७)। **आवर्जितः पतनप्रवणो नागो यस्य तस्य।**
- 'शिरोभिरावर्जितचारुमौलिभिः' (अवदा० हस्तिजा० २७)। **लम्बमानकिरीटैरित्यर्थः।**
- 'स्नेहपूर्वं प्रयुक्तेन स्वेदेनावर्जितेऽनिले' (चरक० सूत्र० १४।४)। **आवर्जितेऽपनीते।**
- 'कुमारस्य शिरसि कलशमावर्त्य' (विक्रम० )। **आवर्ज्य अवाङ्मुखं कृत्वा।**
- 'आवर्ज्य शाखाः सदयं च यासाम्' (रघु० १६।१९)। **आवर्ज्य नमयित्वा।**
- 'कथं चिद् दानमानाभ्यां तानावर्ज्यापि शस्त्रिणः' (राज० ८।८१५)। ** आवर्ज्य वशे कृत्वा सङ्गृह्य।**
- 'असुरेषु वै यज्ञ आसीत्तं देवास्तूष्णीं होमेनावृञ्जत' (तै० सं० ६।३।७)। **आवृञ्जत आहरन् वशेऽकुर्वन्।**
- 'अहमावर्जयिष्यामि युष्माकं परिपन्थिनः' (रा० ५।६२।२)। **आवर्जयिष्यामि वशे करिष्यामि, नमयिष्यामि, न्यग्भावयिष्यामि।**
- 'चतुर्दिगावर्जितसम्भृतां यो मृत्पात्रशेषामकरोद् विभूतिम्' (रघु० ६।७६)। **आवर्जिताऽऽहृताऽऽनीता।**

## वृत्
- {आवृत्}
- वृत् (वृतु वर्तने)।
- 'को अध्वरे मरुत आववर्त' (ऋ० १।१६५।२)। **आववर्त आवर्तयामास इतोऽभिवर्तयामास इतोऽभिमुखांश्चकार।**
- 'इमं मानवावर्तं नावर्तन्ते' (छां० उ० ४।१५।६)। **नावर्तन्ते न पुनरागच्छन्ति।**
- 'यावदावर्तते चक्र तावती से वसुन्धरा' (रा० २।१०।३६)। **यावत्सूर्यमण्डलं परिभ्रमतीत्यर्थः।**
- 'एवं वृत्तिसंस्कारचक्रमनिशमावर्तते' (यो० सू० १।५ भा०)। **आवर्तते भ्रमति।**
- 'लब्धास्वादाः प्रविवेकेन कामेष्वावर्तन्ते' (अवदा० जा० १८)। **आवर्तन्ते पर्यटन्ति।**
- 'नावर्तते व्रतं स्वप्ने शुक्रमोक्षे कथं चन' (भा० शां० ३४।२६)। **व्रतं नावर्तते व्रतस्यावृत्तिर्न भवति, पुनरुपनयर्न न कर्तव्यं भवतीत्यर्थः।**
- 'आवर्तयेन्मुहुर्मन्त्रं धारयेच्च प्रयत्नतः' (का० नी० सा० १२।४४)। **आवर्तयेत् अभ्यस्येत्।**
- 'अथाप उपस्पृश्य त्रिः प्रदक्षिणामुदकमावर्तयति' (बौ० ध० २।५।८।६)। **आवर्तयति परिभ्रमयति।**
- 'तेजसा निर्दहेल्लोकान्कम्पयेद् धरणीं पदा। सक्षिपेच्च महामेरुं तूर्णमावर्तयेद् दिशः' (भा० आदि० ७१।३६)॥ **आवर्तयेत् एकी कुर्यात्।**
- 'अविसंवादन दानं समयस्याव्यतिक्रमः। आवर्तयन्ति भूतानि सम्यक् प्रणिहिता च वाक' (भा० उ० ३८।३६)॥ **आवर्तयन्ति परिवर्तयन्ति परिणमयन्ति। शत्रूनपि स्वीयान्कुर्वन्तीत्यर्थः।**
- 'विद्यामावर्तनीं पुण्यामावर्तयति स द्विजः' (रा० ७।८८।२०)। **आवर्तयति अभ्यस्यति, आमनति।**
- 'मनांसि तस्य योधानां ध्रुवमावर्तयिष्यति' (भा० उ० ६।९)। **आवर्तयिष्यति आवर्जयिष्यति।**
- 'सामदानविभेदैश्च प्रतिलोमानुलोमतः। आवर्तयत वैदेहीं बहुदण्डोद्यमैरपि' (रा० ५।२४।३४)॥ **आवर्तयत अनुनेतुमयतत।**
- 'तं प्रत्यञ्चमावर्तयन्ति' (ऐ० ब्रा० १।१४)। **तं शकटं प्रतीचीं प्रति निवर्तयन्तीत्याह।**
- 'अक्षमालिकामावर्तयति' (कथा० २४।१०२)। **योऽसावक्षमालामावर्तयन्नास्ते स तापसो वा तापसव्यञ्जनो वा (इति वयम्)। पारिणसर्ग्या हि रज्जवो द्रढीयस्यो भवन्तीत्यात्मनः कृते रज्जुमावर्तयामि। अम्बा मे पय आवर्तयति। सन्तापेन घनी करोतीत्यर्थः। (इमे अपि नः स्वे वाक्ये)।**
- 'जिह्वामावर्तयामास तस्यापि हुतभूक्तया' (भा० अनु० ८५)। **आवर्तयामास निवर्तयामास जहारेत्यर्थः।**
- 'द्रव्यर्युक्तं सम्प्रहारोपपन्नैर्वाहैर्युक्त तूर्णमावर्तयस्व' (भा० द्रोण० २।२७)। **आवर्तयस्व आनय।**
- 'आवर्तयन्त तेऽश्रूणि नयनैः शोकपीडितैः' (रा० २।४७।१६)। **आवर्तयन्त अमुञ्चन्।**
- 'अश्रूण्यावर्तयन्ती च नेत्राभ्यां करुणायती' (भा० वन० ९।१४)। **आवर्तयन्ती मुञ्चन्ती, विसृजन्ती।**
- 'आ कृष्णेन रजसा वर्तमानः' (ऋ० १।३।५।२) **आवर्तमानः परिभ्रमन्।**
- 'शनैरावर्तमानस्तु कर्तुर्मूलानि कृन्तति' (मनु० ४।१७२)। **आवर्तमानः फलाभिमुखी भवन् (अधर्मः)।**
- 'प्रयुद्धानां प्रभग्नानां पुनरावर्तिनामपि' (भा० भीष्म० ४४।२९)।
- 'शिरसा किंचिदाबृत्तमौलिना' (हरि० ५७६३)। **आवृत्तोऽवस्रस्तः।**
- 'स कृत्स्न एव सन्दर्भोऽस्माभिरावृत्तः' (उत्तर० ६)। **आवृत्तोऽभ्यस्तोऽसकृत्पठितः। त्रिरावृत्ता दश त्रिंशत् सम्पद्यन्ते। त्रिभिर्गुणिताः, त्रिभिरभ्यस्ता इत्यर्थः।**
- 'आवृत्तानां गुरुकुलाद् विप्राणां पूजको भवेत्' (मनु० ७।८२)। **आवृत्तानां समावृत्तानाम्। वेदसमाप्तौ व्रतसमाप्तौ वा स्नात्वा गुरुमनुमान्य गृहानागतानाम्।**
- 'नानिर्विधित्सो नावृत्तौ नापवृत्तोस्ति कश्चन' (भा० शां० २६९।४६)। **आवृत्तः सङ्गनिर्मुक्तः।**
- 'प्रणिधानाद्भक्तिविशेषादावर्तित ईश्वरस्तमनुगृह्णात्यभिध्यानमात्रेण' (यो० सू० १।२३ भा०)। **आवर्तितोऽभिमुखीकृतः।**
- 'एतैरेव तथा स्पष्टं ताम्रसौवर्णराजतम्। शुध्यत्यावर्तितम्' (शङ्ख० १६।२-३)। **आवर्तितं तप्त्वा द्रवीकृतम्।**
- 'सुध्मातसुतीक्ष्णावर्तितेऽयसि' (वाग्भट० २६।२)। **आवर्तिते आभुग्नीकृते।**
- 'तस्मादावर्तितश्चैव क्रतुरिन्द्रेण ते विभो' (हरि० ३।५।२९)। **आवर्तितो निवर्तितो विघ्नितः। सार्धमावर्त्य हेम्ना रजतम् (विद्ध०)।**
- 'अग्नौ शुद्धान्दशभिरावर्तैः सिन्धुजान्वातरंहसः' (भा० वन० ७१।१४)। **आवर्तैः शुद्धान् ह्रदावर्तादिदुष्टावर्तहीनान्।**
- 'रेखासन्धिषु पक्ष्मसु यानि ते स्वावर्तेषु च यानि ते' (मन्त्रब्रा० १।३।१)। **आवर्ताः ककुदावर्ताद्यभिधा लोमसन्निवेश-विशेषाः। आवर्तोऽम्भसां भ्रमः (अमरः)।**
- 'आवर्तबुद्बुदतरङ्गमयान् विकारान्' (उत्तर० ३।४७)।
- 'जगदप्येवमनिशं वार्यावर्तविवर्तवत्' (यो० वा० (२) १४४।३)।
- 'खेऽनिशं चक्रमृक्षाणां गुणावर्तो विवर्तते' (यो० वा० ६(२) ६६।११)। **गुणावर्तो वारियन्त्रपेषणी।**
- 'उत्पत्योत्पत्य लीयन्ते ते त्वावर्तविवर्तया' (यो० वा० ६ (२) ६६।१९)।
- 'तयोरेवान्तरं गिर्योरार्यावर्तं विदुर्बुधाः' (मनु० १।२२)। **आर्या अत्रावर्तन्ते पुनः पुनरुद्भवन्तीत्यार्यावर्त इति कुल्लूकः।**
- 'स मया सागरावर्ते दृष्ट आसीत्परीप्सता' (भा० वन० १४।१९)। **सागरद्वीप इत्यर्थः।**
- 'भ्रमति सलिलं वृक्षावर्ते' (प्रतिमा० ५।२)। **आवर्त आलवालम्।**
- 'शङ्खनाभ्याकृतिर्योनिस्त्र्यावर्ता प्रकीर्तिता' (सुश्रुत० १।३४३।११)। **आवर्तः=वलिः। त्र्यावर्ता त्रिवलिः। आम्रावतः=घनभावमापन्न आम्ररसः।**
- 'ऊर्णा मेषादिलोम्नि स्यादावर्ते चान्तरा भ्रुवौ' (अमरः)। **आवर्तश्चक्रवर्तिचिह्नम्।**
- 'हृद्वक्त्रावर्ती श्रीवत्सकी हयः तेषां पुरुषरूपकमिव कृत्वा तस्मिंस्तामावृतं कुर्युः' (ऐ० ब्रा० ७।२)।
- 'अमन्त्रिका तु कार्येयं स्त्रीणामावृदशेषतः' (मनु० २।६६)। **आवृत् जातकर्मादिक्रियाकलापः।**
- 'अनयैवावृता कार्यं पिण्डनिर्वपणं सुतैः' (मनु० ३।२४८)। **आवृता परिपाट्याऽनुक्रमेण।**
- 'आवृते सोमपीतये' (ऋ० ३।४२।३)। **आवृते इतोऽभिसुखीकरणाय।**
- 'नास्याः (धुरः) वश्मि विमुचं नावृतं पुनः' (ऋ० ५।४६।१)। **आवृत् आवर्तनम्।**
- 'आदित्यस्यावृत्' (तै० स० ५।२।१।३)। **दैवस्वतः पन्था इत्यर्थः।**
- 'यो वा एतेषामावृतं ब्राह्मणं च न विद्यात्' (श० ब्रा० ६।२।१।३९)। **आवृत् परिणतिः।**
- 'स दग्धव्य उपेतश्चेदाहिताग्न्यावृताऽर्थवत्' (याज्ञ० ३।२)। **आवृत् परिपाटी।**
- 'पिष्टानामावृत्य धानाः पिष्टः' (भा० श्रौ० ८।६।२१)। **उक्तोऽर्थः।**
- 'जातवेदो निवर्तय शतं ते सन्त्वावृतः' (अथर्व० ६।७७।३)। **आवृत आवर्तनोपायाः।**
- 'आवर्तनोद्वर्तनकम्पितस्तन०' (भा० पु० ८।१२।१९)। **आवर्तनं नमनम्।**
- 'उदगयनपूर्वपक्षपुण्याहेषु प्रागावर्तनात्' (द्रा० गृ० १।१।२)। **मध्यन्दिनादूर्ध्वमहरावर्तनमित्याहुः।**
- 'आवर्तकोऽनिवर्ती च व्ययायौ तु पृथग् द्विधा' (शु० नी० २।३३९)। **आवर्तकः पुनः पुनरागामी आयो व्ययश्च।**
- 'जातं वंशे भवनविदिते पुष्करावर्तकानाम्' (मेघ० ६)। **पुष्करावर्तकाः प्रलयमेघाः।**
- 'आवर्तनं निवर्तनं यो गोपा अपि त हुवे' (ऋ० १०।१९।४)। **तैजसावर्तनी मूषा (अमरः)। तैजसं हेमादि आवर्त्यते द्रवी क्रियतेऽस्यामिति स्वामी।**
- 'आ ब्रह्मभूवनाल्लोकाः पुनरावर्तिनोऽर्जुन' (गीता ८।१६)। **आवर्तिन आवृत्तिमन्तः।**
- '…विद्यां संजीवनीं कविः। आवर्तयामास तदा विधानेन शुचिव्रतः' (वामनपु० ६९।७)॥ **आवर्तयामास अभ्यास, गुणयाञ्चकार।**
- 'पितृपैतामहं राज्यं कस्य नावर्तयेन्मनः' (रा० ६।१२५।१६)। **आवर्तयेत् परिवर्तयेत् भ्रमयेत्।**
- 'यथाग्नौ कर्मारः पचति भृशमावर्तयति च' (स्वर्णम्) (सौन्दर० १५।६८)। **आवर्तयति सन्तपति।**
- 'तदाहुर्यज्जीवन्पुरुषः करोत्येव साधु करोति पापं का तयोर्व्यावृत्तिः' (जै० ब्रा० १।१५)। **व्यावृत्तिः पृथग्भावः।**
- 'सर्वौषधावघातः किमावर्त्यः सकृदेव वा' (जै० न्या० ११।१।१८)। **आवर्त्यः=आवृत्त्या कार्यः।**
- 'आसीत् तृतीये त्रेतायामावर्ते च मनोः प्रभो' (लिङ्गपु० उ० ८।८)। **आवर्ते परिवर्ते युगपरिवर्ते।**
- 'आनुपूर्वी स्त्रियां वाऽऽवृत् परिपाटी अनुक्रम इत्यमरः।'

## वृष्
- {आवृष्}
- वृष् (वृषु सेचने)।
- '(इन्द्र) उरुव्यचा जठर आवृषस्व' (ऋ० १।१०४।९)। **आवृषस्व आसिञ्च।**

## वृह्
- {आवृह्}
- वृह् (वृहू उद्यमने)।
- 'स इन्द्र इष्टकामावृहत' (मै० सं० १।६।९, तै० सं० १।१।२।४)। **उदपाटयदित्यर्थः।**
- 'मलमस्यावर्हि' (पा० ४।४।८८)। **आवृह्यत उत्पाट्यत इत्यावर्हि।**
- 'मुष्कावर्हो गवामिव' (अथर्व० ३।९।२)। **मुष्कमावृहत्युत्पाटयत्युन्मूलयतीति मुष्कावर्हः। कर्मण्यण्।**
- 'तस्यामावृढायाम्' (श० ब्रा० २।१।२।१६)। **तस्यामिष्टकायां निष्कासितायामित्यर्थः।**
- 'सरघा वा अश्वस्य सक्थ्यावृहत्' (पञ्च० ब्रा० २१।४)। **आवृहत् आच्छिद्य गृहीतवती। सक्थिप्रदेशे व्रणमकरोदित्यर्थः।**

## वे
- {आवे}
- वे (वेञ् तन्तुसन्ताने)।
- 'अन्धो मणिमविध्यत्तमनङ्गुलिरावयत्' (तै० ब्रा०, योगभाष्ये ४।३१ इत्यत्रोद्धृतम्)। **आवयत् सूत्रे प्रावयत् प्रोतमकरोत्।**
- 'ये अन्ता यावतीः सिचो य ओतवो ये च तन्तवः' (अथर्व० १४।२।५१)। **ओयन्ते प्रोयन्त इत्योतवः प्रोतानि सूत्राणि।**
- 'नाहं तन्तुं न विजानाम्योतुम्' (ऋ० ६।९।२)।

## वै
- {आवै}
- वै (पै ओवै शोषणे)।
- 'उपाध्यायिनी च स्नाता केशानावापयन्त्युपविष्टा' (भा० ३।१५७)। **आवापयन्ती शोषयन्ती।**

## वेष्ट्
- {आवेष्ट्}
- वेष्ट् (वेष्ट वेष्टने)।
- 'फेनस्तायते यदप्स्वावेष्टमानः प्लवते' (श० ब्रा० ६।१।२।३)। **आवेष्टमान आवृण्वानः।**
- 'उष्णीषेणावेष्ट्य' (श० ब्रा० ४।५।२।७)। **उक्तोऽर्थः।**
- 'गोपाल इव दण्डेन यथा पशुगणान्वने। आवेष्टयत तां सेनां भगदत्तस्तथा मुहुः।' (भा० द्रोण० २६।६३)। **आवेष्टयत अरुन्द्ध।**

## व्यध्
- {आव्यध्}
- व्यध् (व्यध ताडने)।
- 'आविध्यद् हस्ततलयोरुभयोरर्जुनस्तदा' (भा० द्रोण० १०३।३१)। **आविध्यत् अताडयत् प्राहरत्, तत्र च्छिद्रमकरोत्।**
- 'निवस्स्वाविध्य च स्रजम्' (भट्टि० २०।११)। **आविध्य (शिरसि) क्षिप। लोटि रूपम्।**
- 'ततः शाल्वं गदां गुर्वीमाविध्यन्तं महाहवे। द्विधा चकार सहसा प्रजज्वाल च तेजसा' (भा० वन० ३।२३।३७)। **आविध्यन्तम् प्रास्यन्तम्।**
- 'नश्यतीषुर्यथाऽऽविद्धः खे विद्धमनुविध्यतः' (मनु० ९।४३)। **आविद्धः क्षिप्तः। प्रास्तः।**
- 'शब्दानुकारी सङ्क्रुद्धो दर्पाविद्धसटाननः' (हरि० २।१३।१५)। **आविद्धा भ्रमिताः सटा यस्य तादृगाननं यस्य स एवम्भूतः।**
- 'आविद्धपुच्छो हृषितो व्यात्तानन इवान्तकः' (हरि० २।१३।१६)। **आविद्धमुत्क्षिप्तमूर्ध्वींकृतम् पुच्छम्।**
- 'यथाऽऽविद्धं याति' (विक्रम० ४।२८)। **कुटिलं यथा स्यात्तथा याति। स पाण्डुराविद्धविमानमालिनीं (लङ्कापुरीम्)। आविद्धाऽतिसंनिकर्षेण निवेशिता विमानमाला, तद्वतीम्।**
- 'वाताविद्धेन भामिनि काशपुष्पलवेनेदं साश्रुपातं मुखं मम' (स्वप्न० ४।७)। **वाताविद्धेन वायुनेतः प्रेरितेन।**
- 'पादपाविद्धपरिधः' (रणः) (रघु० १२।७३)। **आविद्धो भग्नः।**
- 'स महाधनरत्नौघो वस्त्रकम्बलफेनवान्। पाण्डुसागरमाविद्धः' (भा० सभा० ५।३४)। **आविद्धः सर्वतो विप्रकीर्णः।**
- 'आविद्धावेव दृश्येते रथिनौ तौ रथोत्तमौ' (भा० आदि० २२६।३)। **आविद्धौ=अलातचक्रवद् भ्रमितौ।**
- 'आविद्धाभिश्च मुक्ताभिरुत्तमैः स्फाटिकैरपि।' (रा० २।१७।४)। **आविद्धाभिः कृतच्छिद्राभिः।**
- 'अनाविद्धं रत्नं किसलयमलूनं कररुहैः' (शा० २।१०)। **अनाविद्धं शलाकयाऽकृतच्छिद्रं वज्रेणानुत्कीर्णम्।**
- 'तेन सहसा गृहीत्वा शिलायामाविध्य विगतप्राणः कृतः' (तन्त्रा० १।१४)। **आविध्य क्षिप्त्वा।**
- 'गदामाविध्य तरसा' (भा० पु० १०।५५।१९)। **आविध्य भ्रमयित्वा।**
- 'तां व्यवासृजदाविध्य क्रुद्धः कर्णं प्रति' (भा० द्रोण० १४०।६६)। **उक्तोऽर्थः।**
- 'आविध्याविध्य तौ वृक्षान् मुहूर्त्तमितरेतरम्। ताडयामासतुः…' (भा० वन० १५७।६१)॥ **अनन्तरोदीरित एवार्थः।**
- 'आविध्य दण्डं चिक्षेप' (रा० २।३२।३६)। **इहापि पूर्वेण समोऽर्थः।**
- 'यत्त्वां संचोदयति मे वच आविध्य राघव' (रा० २।२४।३६)। **आविध्य आक्षिप्य आच्छिद्य। आविधो विध्यते येनेत्यमरः। घञर्थे कविधानं स्थास्नापाव्यधिहनियुध्यर्थम् (पा० ३।३।५८ सू० वा०)। **तेनाङ्पूर्वाद्विध्यतेः कप्रत्ययो घञर्थे करणे।**
- 'तं दुन्दुभिं गिरिसंनिभम्। आविध्यत्…' (रा० ४।११।४०)। **आविध्यत् अभ्रमयत्।**
- 'अनाविद्धं रत्नं किसलयमलूनं कररुहैः' (शा० २।१०)। **अनाविद्धं छिद्रकर्या शलाकयाऽकृतच्छिद्रम्।**
- 'आविध्याथ गदां सोपि' (दुर्गा० ९।१३)। **आविध्य भ्रमयित्वा।**
- 'आव्याधिनीनां पतये नमः' (काण्व सं० १७।२)। **आ समान्ताद् विध्यन्तीत्याव्याधिन्यः।**

## व्ये
- {आव्ये}
- व्ये (व्येञ् संवरणे)।
- 'आ वो हार्दि भयमानो व्ययेयम्' (ऋ० २।२९।६)। **आव्ययेयमात्मानमाच्छादयेयं (स्वस्य क्षेमाय)।**

## व्रज्
- {आव्रज्}
- व्रज् (व्रज गतौ)।
- 'स त्वमायुधमादाय क्षिप्रमाव्रज' (रा० २।३१।३१)। **आव्रज=आयाहि, एहि।**
- 'वैश्वदेवे तु निवृत्ते यद्यन्योऽतिथिराव्रजेत्' (मनु० ३।१०८)। **उक्तोऽर्थः।**
- 'जनको ह वैदेह आसाञ्चक्रे। अथ ह याज्ञवल्क्य आवव्राज' (श० ब्रा० १४।६।१०।१)। **आवव्राज=आजगाम।**
- 'त्वामाव्रजेद्यदि रहः सा पुत्र वरवर्णिनी' (भा० आदि० ९७।२१)। **आव्रजेत् उपेयात्।**
- 'स पुनर्हृदयं कस्य क्रूरस्यापि न निर्दहेत्। कस्य ह्यकरुणस्यापि नेत्राभ्यामश्रुनाव्रजेत्' (भा० सौ० ४।२८)॥ **आव्रजेत् प्रवहेत् स्यन्देत।**

## व्रश्च
- {आव्रश्च}
- व्रश्च (ओव्रश्चू छेदने)।
- 'एताभ्यस्त्वा देवताभ्य आवृश्चामः' (श० ब्रा० १२।१।२।२२)। **अवृश्चामः पृथक् कुर्मः।**
- 'आवृश्च्यन्तामदितये दुरेवाः' (ऋ० १०।८७।१८)।
- 'आ वृश्च्यन्तामदितये दुरेवाः' (ऋ० १०।८७।१८)। **पुस्तके ऽर्थो न निरदेशीत्यर्थनिर्देशायेहानूद्यते। आवृश्च्यन्तामाच्छिद्यन्ताम्। दुरेवा यातुधानाः।**
- 'आ देवताभ्यो वृश्च्यते पापीयान्भवति' (तै० ब्रा० १।१।४।८)। **आवृश्च्यते विच्छिद्यते, विश्लिष्यते, पृथग्भवति।**

## शक्
- {आशक्}
- शक् (शक्लृ शक्तौ)।
- 'त्वमङ्ग शक्र वस्व आ शको नः। रायस्कामो जरितारं त आगन्' (ऋ० ७।२०।९)। **वस्वो वसुनो न आशकः धनस्येश्वरान्नः कुरु।**

## शंस्
- {आशंस्}
- शंस् (आङः शसि इच्छायाम्, शंसु स्तुतौ)।
- 'अग्निहोत्रिणि देवता अशंसन्ते' (मै० सं०)। **आशंसन्ते कामपूर्तये तत्र लम्बन्ते।**
- 'त्वय्याशंसन्त्यमरामानवाश्च' (भा० अनु० ७२।५६)। **उक्तोऽर्थः।**
- 'तस्मादबलीयान् बलीयांसमाशंसते धर्मेण' (श० ब्रा० १४।४।२।२६)। **बलीयस्त्वमिच्छतीत्यर्थः।**
- 'आशंसन्तोऽस्माकमनुस्मरन्तः' (भा० उ० ३०।१०)। **आशंसन्त आशीर्भिर्वर्धयन्तः, आशिषाऽऽशासानाः।**
- 'स्वकार्यसिद्धिं पुनराशशंस' (कु० ३।५७)। **स्वकार्यसिद्धौ भूयोप्याशावानभूत्।**
- 'आशंसता बाणगतिं वृषाङ्के' (कु० ३।१??)। **आशंसता कथयता।**
- 'इत्याशशंसे करणैरबाह्यैः' (रघु० १४।५०)। **आशंसाऽऽशीः।**
- 'न नूनं मयि कैकेयि किंचिदाशंससे गुणान्' (रा० २।१९।२४)। **आशंससे संभावयसि, जानासि।**
- 'आ तू न इन्द्र शंसय गोष्वश्वेषु' (ऋ० १।२९।१)। **आशंसय समन्तात्प्रशस्तान् कुर्विति सायणः।**
- 'स दुष्टः पापमाशंसुः पाण्डवानां महात्मनाम्' (भा० शां० ३९।२५)। **पापमनिष्टमाशंसुरिच्छुः।**
- 'जग्मुराशंसवो जनाः' (रा० २।१६।३५)। **आशंसव आशंसितारः, प्रार्थयितारः।**
- 'सदा योगमाशंसु र्मनसा मदनातुरा' (ब्रह्मवै० १।२३।२६)। **आशंसुः=इच्छुः।**

## शङक्
- {आशङक्}
- शङक् (शकि शङ्कायाम्)।
- 'अहं खल्वार्यस्य प्रसादाद् देवानामपि राज्यमाशङ्के किं पुनर्वानराणाम्' (अभिषेक० १)। **आशङ्के प्राप्तिमुत्प्रेक्षे।**

## शस्
- {आशस्}
- शस् (शसु हिंसायाम्)।
- 'यदाशसा वदतो मे विचुक्षुभे' (अथर्व० ७।५९।१)। **आशसा दातृभिः कृतेन याच्ञानाप्रतिघातेन भर्त्सनप्रहरणादिरूपेण हिंसनेन (सायणः)।**

## शास्
- {आशास्}
- शास् (आङः शासु इच्छायाम्)।
- 'आशासते कुटुम्बिभ्यस्तेभ्यः कार्यं विजानता' (मनु० ३।८०)। **आशासते प्रार्थयन्ते।**
- 'दीर्घमायुर्धनं पुत्रान् सम्यगाराधिता शुभाः। पुत्रेष्वाशासते नित्यं पितरो दैवतानि च' (भा० उ० १३२।२५-२६)। **आशासत इच्छन्ति, कामयन्ते।**
- 'तं त्वा वयं विश्ववाराऽऽशास्महे पुरुहूतं' (ऋ० १।३०।१०)। **आशास्महे याचामहे।**
- 'ऋवछन्दसाऽऽशास्ते' (शा० ४)। **आशिषं प्रदिशति।**
- 'किमन्यदाशास्महे केवलं वीरप्रसवा भूया' (उत्तर० १)। **कामन्यामाशिषमुच्चारयाम इत्यर्थः।**
- 'सर्वमस्मिन्वयमाशास्महे' (शा० ७)। **आशास्महे संभावयामः।**
- 'आशिषश्च प्रशिषश्च संशिषो विशिषश्च याः' (अथर्व० ११।१०।२७)। **आशिष इष्टफलप्रार्थनानि।**
- 'कच्चिदाशास्ति देवानां प्रसादं पार्थिवात्मजः' (रा० ५।३६।१९)। **आशास्ति आशास्ते प्रार्थयते।**

## शिक्ष्
- {आशिक्ष्}
- शिक्ष् (शिक्ष विद्योपादाने)।
- 'आशिक्षायै प्रश्निनम्' (तै० ब्रा० ३।४।४)। **अल्पा शिक्षा आशिक्षा। आङीषदर्थे।**

## शी
- {आशी}
- शी (शीङ् स्वप्ने)।
- 'ज्योगेव दीर्घं तम आशयिष्ठाः' (ऋ० १०।१२४।१)। **आशयिष्ठा आस्थाय शयनमकार्षीरित्यर्थः।**
- 'नास्य जाया शतवाही कल्याणी तल्पमाशये' (अथर्व० ५।१७।१२)। **तल्पमाशये तल्पमधिशेत इत्याह।**
- 'यस्ते गर्भममीवा दुर्णामा योनिमाशये' (ऋ० १०।१६२।२)। **आशये आशेते श्रयते।**
- 'कुसुमान्याशेरते षट्पदाः' (विक्रम० २।२३ पाठभेदः)। **आशेरते आश्लिष्यन्ति।**
- 'अहिमोहानमप आशयानम्' (ऋ० ५।३०।६)। **अप आशयानम् अप्सु श्रयन्तम्।**
- 'वृत्रमाशयानं सिरासु' (ऋ० १।१२१।११)। **इहाङ्शीङकर्मकः।**
- 'सुद्युम्नस्याशयन्पुंस्त्वम्' (भा० पु० ९।१।३७)। **आशयन् इच्छन्। आशयोऽभिप्रायस्तं कुर्वन्नित्यर्थ इति कल्पना।**
- 'आशयाश्चोदपानाश्च प्रभूतसलिलाकराः' भा० शां० ८६।१५)। **आशया निपानानि।**
- 'आशयाग्निदीप्तिः' (दशकु० १६०)। **आशय आमाशयः।**
- 'निरानन्दं गतश्रीकं हृताराममिवाशयम्' (भा० शल्य० २९।१०३)। **आशयो वनसत्त्वग्रहणाय कृतो गर्तः।**
- 'जगाम धरणीं तूर्णं महोरग इवाशयम्' (भा० कर्ण० १४।३२)। **आशयो बिलम्। इति कवेराशयः। अभिप्राय इत्यर्थः।**
- 'पयसामिवाशयः' (कि० २।३)। **आशय आधारः।**
- 'तन्मे दहति गात्राणि विषं पीतमिवाशये' (रा० ६।५।६)। **आशयो हृदयम्।**
- 'अहमात्मा गुडाकेश सर्वभूताशयस्थितः' (गीता १०।२०)। **उक्तोऽर्थः।**
- 'वैरस्य रूपमेतद्धि भेदं याति मुहुर्मुहुः। सन्धीयमानमपि यक्लिन्नाम्बरमिवाशयम्' (राज० ७।३८४)॥ **उदितचर एवार्थः।**
- 'क्लेशकर्मविपाकाशयैरपरामृष्टः पुरुषविशेष ईश्वरः' (यो० सू० १।२४)। **क्लेशकर्मणां फलं विपाकस्तदनुगुणा वासना आशया इति भाष्यम्।**
- 'ऽ पो वृत्वी रजसो बुध्नमाशयत्' (ऋ० १।४२।६)। **आशयत् आश्रित्याशेत।**
- 'अहिमोहमानमप आशयानम्' (ऋ० ५।३०।६)। **आशयानमावृत्य शयानम्।**
- 'इत्येनमाशयेनाभिजुहोति' (आश्व० गृ० २।१।६)। **यस्मिन्नाज्ये पुरोडाशः शायितः स आशय उच्यते।**
- 'प्रयुक्तवीचि हस्ताग्रं प्रसन्नविपुलाशयम्' (सरः) (कथा० १०१।१२)। **आशयः परिमाणम्।**
- 'कुशलाकुशलाश्च कर्माशयाः समूलघातं हता भवन्ति' (योगभाष्ये)। **आशेरतेऽत्र सांसारिका इत्याशयाः। कर्माशयः कर्मनिधिः।**

## श्यै
- {आश्यै}
- श्यै (श्यैङ् गतौ)।
- 'यावन्नाश्यायते वेदिरभिषेकजलाप्लुता' (रघु० १७।३७)। **आश्यायते शुष्यति।**
- 'सरितः कुर्वती गाधाः पथश्चाश्यानकर्दमान्' (रघु० ४।२४)। **आश्यानो घनभावं गतः कर्दमः पङ्को यत्र तान्।**

## श्रि
- {आश्रि}
- श्रि (श्रिञ् सेवायाम्)।
- 'पापमेवाश्रयेदस्मान्हत्वा स्वजनमाहवे' (गीता १।३६)। **आश्रयेत् विन्देत्, लिम्पेत्।**
- 'उवाच धर्मसंयुक्तमश्वमेधाश्रितं वचः' (रा० ७।९१।६)। **अश्वमेधाश्रितं वचः=अश्वमेधसम्बद्धम्।**
- 'भीष्माश्रिताः कथाः' (भा०)। **भीष्माधिकरणाः। विनाश्रयं न तिष्ठन्ति पण्डिता वनिता लताः (उद्भट श्लोकः)।**
- 'प्रयोजनापेक्षितया प्रभूणां प्रायश्चलं गौरवमाश्रितेषु' (कु० ३।८)। **आश्रिता उपजीवकाः, भार्याः।**

## श्रु
- {आश्रु}
- श्रु (श्रु श्रवणे)।
- 'आ स्मा अशृण्वन्नाशाः' (अथर्व० १९।५।३)। **आशा दिशः सर्वाः प्राच्यादय आशृण्वन् आश्रवणं फलं दातुमङ्गीकरणं कृतवत्य इति सायणः।**
- 'प्रत्याङ्भ्यां श्रुवः पूर्वस्य कर्ता' (पा० १।४।४०)।
- 'न म आशृणोः किमभुग् वदासि' (ऋ० १०।९५।११)। **न म आशृणोः=न मद्वचोङ्गी कुरुषे।**
- 'यस्य देवा आशृण्वन्ति' (ऋ० १।१९०।१)। **आभिमुख्येन शृण्वन्तीत्याह।**
- 'आ रोदसी वरुणानी शृणोतु' (ऋ० ५।४६।८)। **उक्तोऽर्थः।**
- 'आ ते कारो शृणवामा वचांसि' (ऋ० ३।३३।१०)। **आशृण्मोऽङ्गी कुर्म इत्यर्थः।**
- 'प्रत्याख्यायान्तत आशुश्रुवुः' (नि० २।२६)। **उक्तोऽर्थः।**
- 'आशृण्वन्तं यवं देवं यत्र त्वाऽच्छावदामसि' (अथर्व० ६।१४२।२)। **आभिमुख्येनास्मदुक्तमाकर्णयन्तमित्यर्थः।**
- 'आश्रावयेदस्य जनम्' (भट्टि० १२।३०)। **देशादिदानेनाकर्षेदित्यर्थः।**
- 'स वै प्रवरायाश्रावयति' (श० ब्रा० १।५।१।१)। **आकारयति, प्रेषयति प्रहिणोति। वचने स्थित आश्रव इत्यमरः।**
- 'यशः पथादाश्रवतापदोत्थात्' (नै० ३।८४)। **आश्रवतापदम् आज्ञाकारित्वं वश्यत्वं विधेयत्वम्।**
- 'भिषजामनाश्रवः' (रघु० १९।४९)। **भिषजां वचने न सन्तिष्ठत इत्याह।**
- 'तथानुशिष्टाप्यनाश्रवैवासीत्' (दशकु० ५७)।
- 'यत्र ग्राम्यस्य पशोर्नाशृणुयात्' (पञ्च० ब्रा० २१।३।५)। **ग्राम्यपशूनां शब्दं न शृणुयात्। आङ् विशेषकृन्न।**
- 'श्रोत्रेण सर्वा दिश आशृणोमि' (तै० ब्रा० २।५।१।२)। **आशृणोमि सर्वतः शृणोमि। आङ् व्याप्तौ।**
- 'इमं मे गङ्गे यमुने …आर्जीकीये शृणुह्या सुषोमया' (ऋ० १०।७५।५)। **आभिमुख्येन शृण्वित्यर्थः। आश्रवसङ्गरसन्धाः प्रतिश्रवः संश्रवः प्रतिज्ञा चेति पर्यायान्पठति हलायुधः।**

## श्लिष्
- {आश्लिष्}
- श्लिष् (श्लिष आलिङ्गने)।
- 'आषाढस्य प्रथमदिवसे मेघमाश्लिष्टसानुम्' (मेघ० २)। **आश्लिष्टसानुम्=सान्वासक्तम्। सानुना सम्पृक्तम्।**
- 'अवनितलाश्लिष्टललाटरेखया' (काद० ६७)। **आश्लिष्टं स्पृष्टम्।**
- 'कण्ठाश्लेषप्रणयिनि जने किं पुनर्दूरसंस्थे' (मेघ० ३)।
- 'मामाकाशप्रणिहितभुजं निर्दयाश्लेषहेतोः' (मेघ० २।३९) **आश्लेषः परिष्वङ्गः परिरम्भ उपगूहनम्।**
- 'मा तद् भूम्यामाश्लिषन्मा तृणेषु' (ऋ० १।१६२।११)। **मा ऽऽश्लिषत् मा संलग्नं भूत्।**

## श्वस्
- {आश्वस्}
- श्वस् (श्वस प्राणने)।
- 'न चाश्वसिष्यन्ति पृथात्मजा मयि' (भा० कर्ण० ८८।३२)। **आश्वसिष्यन्ति विश्वसिष्यन्ति। श्रद्धास्यन्ति। प्रत्येष्यन्ति।**
- 'आश्वसिहि नरश्रेष्ठ प्राणिनः कस्य नापदः' (रा० ३।६६।६)। **आश्वसिहि धैर्य धेहीत्यर्थः।**
- 'प्रत्ययादाश्वसत्यः' (मेघ० ८)। **आश्वसत्यः क्षेमिणमात्मानं मन्यमानाः।**
- 'दूरस्थोऽस्मीति नाश्वसेत्' (पञ्चत० १।३०७)।
- 'आश्वासितपथिकजनसार्थः।' (पञ्चत० २)। **आश्वासितः सन्तर्पितः।**
- 'आश्वास्य पाययित्वा च परिप्लाव्य च वाजिनः' (भा० वि० ६७।१९)। **आश्वास्य उद्धर्ष्ये।**
- 'तत्र मूर्तमिवाश्वासं जमदग्निं ददर्श सः' (कथा० ९।६४)। **आश्वासो विस्रम्भो निःशङ्कता।**
- 'मातरि जायायां पितरि वा नाश्वस्युः' (मी० शा० भा० १।१।६।३०)। **न विश्वस्युरित्यर्थः।**
- 'न खलु मे आसीदाश्वास यथा पुनरपि सखीजनं प्रेक्षिष्य इति' (विक्रम १)। **आश्वासो विश्वासः प्रत्ययः।**

## सच्
- {आसच्}
- सच् (षच समवाये)।
- 'ज्योतिष्मतीमदितिं धारयत्क्षितिं, स्वर्वतीमा स चेते दिवे दिवे जागृवांसा दिवे दिवे' (ऋ० १।१३६।३)। **आसचेते गवेषयेते, मृगयेते, मार्गयेते।**

## सञ्ज्
- {आसञ्ज्}
- सञ्ज् (षञ्ज सङ्गे)।
- 'मा राजन्सारमज्ञात्वा कदलीस्तम्भमासज' (भा० वन० १३१।२०)। **माऽऽसज माश्रय। मावलम्बनं कार्षीः।**
- 'अयस्मयेनाङ्केन द्विषते त्वा सजामसि' (अथर्व० ७।१२०।१)। **आसजामः सम्बध्नीमः।**
- 'भुजे…स भूमेर्धुरमाससञ्ज' (रचु० २।७४)। **आससञ्ज आहितवान्।**
- 'आससञ्ज भयं तेषाम्' (भट्टि० १४।१०४)। **आससञ्जै लग्नम्। तान्भयमाविशत्, ते भयमाविशन्नित्यर्थः। तान्भयमविन्दत् इत्यभिप्रायः।**
- 'यदि नेष्टाऽऽत्मनः पीडा माऽऽसञ्जि भवता जने' (कि० ११।६९)। **भवतो जने लोक आसक्तिर्मा भूदित्याह।**
- 'यदि नोऽसुररक्षसान्यासजेयुः' (श० ब्रा० १।५।३।२१)। **आस्कन्देयुराक्रामेयुरित्यर्थः।**
- 'तान्दक्षिणतोऽसुररक्षसान्यासेजुः' (श० ब्रा० ४।२।४।१९)। **आसेजुः=आचस्कन्दुः।**
- 'स यद्येनं पुरस्तात्। असुररक्षसान्यासिसङ्क्षन्ति' (श० ब्रा० १।६।१।१५)। **आसङ्क्तुमाक्रमितुमिच्छन्तीत्यर्थः।**
- 'तिष्ठतां तपसि पुण्यमासजन्' (कि० १३।४४)। **आसजन् सम्पादयन्।**
- 'चापमासज्य कण्ठे' (कु० २।६४)। **आसज्य निधाय।**
- 'द्वीपिचर्मोत्तरासङ्गं द्वीपिचर्माधराम्बरम्' (शि० भा० ११।८)। **उत्तरासङ्गः प्रावरणं बृहतिका।**
- 'त्वगुत्तरासङ्गवतीमधीतिनीम्' (कु० ५।१६)।
- 'पदाकृष्टव्रततिवलयासङ्गसञ्जातपाशः' (शा० १।३०)। **आसङ्गः संश्लेषः।**
- 'ततो हैनमासङ्गो न विन्दति' (श० ब्रा० ५।२।३।५)। **नैनमुपशयस्थः कश्चिदास्कन्दतीत्यर्थः। आसङ्ग उपशयः।**
- 'तेऽसुररक्षसेभ्य आसङ्गाद् बिभयाञ्चक्रुः' (श० ब्रा० ३।३।४।२)। **आसङ्ग आस्कन्द आक्रमः।**
- 'चेतः स्वर्गतरङ्गिणीतटभुवामासङ्गमङ्गी कुरु' (भर्तृ० ३।६०)। **आसङ्गोऽनुरागो भक्तिः।**
- 'त्यवत्वा कर्मफलासङ्गम्' (गीता ४।२०)। **आसङ्गोऽभिष्वङ्गः, (फले) स्पृहा।**
- 'कार्तवीर्यभुजासक्तं तज्जलं प्राप्य निर्मलम्' (रा० ७।३२।५)। **आसक्तं रुद्धम्।**
- 'यदासक्तं सख्यं जने' (महावीर० ५।५८)। **बद्धम्।**
- 'कासक्तिकः' (गो० गृ० १।२।२७)। **कृतशिरोवेष्टन इत्यर्थः। कं शिरः। आसक्तिका वस्त्रबन्धनम्। के आसक्तिकाऽस्येति कासक्तिकः। आसङ्गिनी आवर्तः, अम्भसां भ्रमः।**

## सद्
- {आसद्}
- सद् (षद्लृ विशरणगत्यवसादनेषु)।
- 'अग्निं दीप्तमिवासीदेद्राजानमुपशिक्षितः' (शु० नी० २।२१५)। **आसीदेत् उपसर्पेत, उपेयात् तत्संनिकर्षं गच्छेत्।**
- 'कः शुष्कवृक्षं वनमापतन्तं दवाग्निमासीदति निर्विशङ्कः' (रा० ४।३३।४१)। **आसीदति उपैति।**
- 'हिमालयस्यालयमाससाद' (कु० ७।६९)। **प्रापेत्यर्थः।**
- 'मा विदन्परिपन्थिनो य आसीदन्ति दम्पती' (ऋ० १०।८५।३२)। **आसीदन्ति उपशयस्था वर्तन्ते।**
- 'इमं यम प्रस्तरमा हि सीद्' (ऋ० १०।१४।४)। **आसीद् आगत्योपविश।**
- 'आ वामुपस्थमद्रुहा देवाः सीदन्तु यज्ञियाः' (ऋ० २।४१।२१)। **आसीदन्तु निषीदन्तु।**
- 'आसीदतु कलशं देव इन्दुः' (सामवि० १।५३५)।
- 'आसीदतु बर्हिषि मित्रो अर्यमा' (सामवि० १।१५०)। **आस्ताम् इत्यर्थः।**
- 'सीदता बर्हिरुरु वः सदस्कृतम्' (अथर्व० २०।१३।२)। **उक्तोऽर्थः।**
- 'मा स्म दुर्बलमासदः' (भा० शां० ९१।१४)। **माऽभिभूः।**
- 'आसादयतु मद्वीर्यं मुञ्चेम कुरुसत्तम' (भा० द्रोण० १५९।११)। **आसादयतु समासादयतु, समागच्छतु, प्रतिगृह्णातु।**
- 'आसादयतु मामेष धराधरमिवानिलः' (भा० द्रोण० १९८।६१)। **मया संयुगं गच्छत्वित्यर्थः।**
- 'मां पुनः परिभूयैवमासादयसि याच्ञ्या' (अवदा० जा० ३४।१४)। **आसादयसि कदर्थयसि।**
- 'असौ देवानासादयिष्यति' (यो० वा० ५।३८।१८)। **उत्सादयिष्यतीत्यर्थः। स चापूर्वः।**
- 'उपहरति हवींष्यासादयति तेषामासन्नानामतिथिरात्मञ्जुहोति' (अथर्व० ९।६।२०)। **आसादयति निदधाति।**
- 'अनेन रथवेगेन पूर्वप्रस्थितं वैनतेयमप्यासादयेय' (शा० १)। **प्रतिपद्येय, उपपद्येय।**
- 'यदा ह्यासीदतः पापान्दहत्युग्रेण तेजसा' (भा० शां० ६८।४२)। **आसीदतः संनिकृष्यमाणान् संनिहितान्, समीपस्थान्। आसन्नपरिचारकः। पार्श्वचरोऽनुचरः।**
- 'आसन्नमेव नृपति र्भजते मनुष्यम्' (पञ्चत०)। **आसन्नं सविधे वर्तमानम्।**
- 'न च किञ्चिदथोचुस्तं ह्रियाऽऽसन्ता युधिष्ठिरम्' (भा० सभा० ७८।४)। **आसन्ना अवनता नम्राः।**
- 'आसादितौ कथं ब्रूतं न गजैः कूलमुद्रुजैः' (भट्टि० ६।९५)। **आसादितौ व्यापादितौ। अगृह्यत…शीतासादितसादेन पाणिपादेन सूप्तता। शीतेन आसादितः प्रापितः सादः कार्श्यं दौर्बल्यं यस्य तेन। बहुमत्स्योऽयं ह्रदः। अस्मिञ्जालं प्रक्षिपामः। नगरसमीपेऽन्ये ह्रदा अनासादिताः।**
- 'तानासाद्य पुनरागमिष्यामः' (तन्त्रा० १।५)। **अनासादिता अविचिताः, अननुसंहिताः।**
- 'नक्रः स्वस्थानमासाद्य गजेन्द्रमपि कर्षति' (पञ्चत०)। **आसाद्य प्राप्य।**
- 'आसाद्य कवचं दिव्यं सहस्रार्कसमद्युति' (रा० ७।६।६४)। **आसाद्य परिधाय। व्यूढकङ्कटो भूत्वेत्यर्थः।**
- 'किमपि किमपि मन्दं मन्दमासत्तियोगात्' (उत्तर० १।२७)। **आसत्तिः सन्निकर्षः, सान्निध्यम्।**
- 'वाक्यं स्याद्योग्यताकाङ्क्षासत्तियुक्तः पदोच्चयः' (सा० द० २।१)। **उक्तोऽर्थः।**
- 'न च ते कचिदासत्तिर्बुद्धेः प्रादुर्भविष्यति' (भा० शां० ५२।१७)। **आसत्तिः, अवसादः, अवसन्नता।**
- 'प्राप्यासदमश्मानमग्निगोमयम्…' (आश्व० गृ० ४।४।१२)। **आसीदन्त्यस्यामित्यासद् गृहम्।**
- 'सामाऽऽसाद उद्गीथोऽपश्रयः' (अथर्व० १५।३।८)। **आसादः पादपीठम्।**
- 'गृहपत्न्यासाद उपविश्योदपात्रं निनयति' (कौ० सू० २३।५)। **आसाद आसन्दौ।**
- 'न त्वाम्…अविषह्यतमं दुःखमासादयितुमर्हति' (रा० २।१०६।८)। **आसादयितुमवसादयितुमुपवासयितुं क्षीणं कर्तुम्।**
- 'आसीददसुरो युद्धे शक्रसूनुर्व्यवर्धत' (रा० ४।११।४४)। **आसीदत् क्षीणबलोऽवर्तत।**
- 'तयेह विश्वाँ अवसे यजत्राना सादय' (ऋ० ३।५७।५)। **आसादय उपवेशय।**
- 'आयुतद्वयविष्कम्भस्यासन्नो वृत्तपरिणाहः' (आर्य० २।१०)। **आसन्नः सशेषः। परिणाहः परिधिः।**
- 'एदं बर्हिर्यजमानस्य सीद' (ऋ० ३।५३।३)। **आसीद निषीद।**

## सिच्
- {आसिच्}
- सिच् (सिच क्षरणे)।
- 'आ धर्मे सिञ्च पय उस्रियायाः' (अथर्व० ७।७३।६)। **आसिञ्च प्रपूरय।**
- 'आ ते सिञ्चामि कुक्ष्योः' (ऋ० ८।१७।५)। **कुक्षेरुभयो: पार्श्वयोरासिञ्चामि पूरयामीत्याह।**
- 'आसेचनम्' (का० श्रौ० ९।५।४)। **उपर्यन्तर्वोक्षणम्। महावीरं करोति …प्रादेशमात्रमूर्ध्वसानुमुपरिष्टादासेचनवन्तं सन्नतं वायव्यप्रकारम्। आसेचनवान् सौषिर्योपेतः। तदासेचनकं रूपं तृप्तेर्नास्त्यन्तो यस्य दर्शनात् (अमरः)।**
- 'आ सिञ्चस्व जठरे मध्व ऊर्मिम्' (तै० सं० १।४।१९)। **आसिञ्चस्व आभिमुख्येन क्षारय।**
- 'आसेचनवन्ति पुषदाज्यस्य पूरयन्ति' (आश्व० गृ० ४।३।१६)। **आसेचनवन्ति बिलवन्ति (पात्राणि)।**

## सिध्
- {आसिध्}
- सिध् (षिध गत्याम्)।
- **आसेधो राजाज्ञयाऽवरोध इति मिताक्षरा।**
- 'अप्राप्तव्यवहारश्च दूतो दानोन्मुखो व्रती। विषमस्थश्च नासेध्याः' (नारदीय मनु० १।४७)। **आसेध्या वार्या अवरोद्धव्याः। आसेधश्चतुर्धेति नारदः-- स्थानासेधः कालकृतः प्रवासात्कर्मणस्तथा।**

## सु
- {आसु}
- सु (षुञ् अभिषवे, अभिषवः स्नपनं पीडनं स्नानं सुरासन्धानं च)।
- 'यो अस्मै तीव्रान्त्सोमाँ आसुनोति प्रयस्वान्' (अथर्व० २०।८९।५)। **आसुनोति पीडयति।**
- 'देवस्य सवितुर्मतिमासवं विश्वदेव्यम्' (वा० सं० २२।१४)। **आसवमासोतुम् उद्धर्षयितुम्। उवटस्तु भगमित्यस्य विशेषणं मन्यते। सुतं तस्मात्तव प्रसुतमासुतं कुले दृश्यते। आसुतिः सुरासन्धानम्। आसुतीवलः शौण्डिकः।**

## सू
- {आसू}
- सू (षू प्रेरणे)।
- 'यद्भद्रं तन्न आसुव' (ऋ० ५।८२।४)। **आसुव इतः प्रेरय।**
- 'आ ते प्राण सुवामसि परा यक्ष्मं सुवामि ते' (अथर्व० ७।५५।६)। **उक्तोऽर्थः।**
- 'असौ वा आदित्यः सायमासुवति…एष प्रातः प्रसुवति' (मै० सं० १।५।७)।

## सृ
- {आसृ}
- सृ (सृ गतौ)।
- 'आसारसिक्तक्षितिबाष्पयोगात्' (रघु० १३।२९)। **आसारो वेगवद्वर्षम्। धरासम्पात आसारः (अमरः)।**
- 'मेघैः सततासारं वषद्भिरनिशं तदा' (भा० आदि० २६।५)। **आसारः स्यात्प्रसरणम् (अमरः)।**
- 'पार्ष्णिग्राहस्तदासारः' (का० नी० सा० ८।४३)। **अन्वग्गच्छद् बलमासार इति स्वामी। आसरतीत्यासारः। शत्रोः सर्वतो रोधोप्यासारो भवति।**
- 'अथ तेष्वाजिसृत्सु रथेषु पुनरासृतेषु' (श० ब्रा० ५।१।५।१०)। **आसृतेषु आवृत्तेषु।**
- 'मित्रबलमासारः' (कौ० अ० १०।२।६)। **निगदव्याख्यातम्।**
- 'अज्ञातविविधासारतोयशस्यः' (पञ्चत० ३।३९)। **आसारो भोज्यभक्ष्यसामग्री।**

## सेव्
- {आसेव्}
- सेव् (षेवृ सेवने)।
- 'एतानासेवते यस्तु तपस्तस्य प्रहीयते' (भा० शां० १९२।१८)। **आसेवतेऽसकृत् सेवते जुषते, भजते।**
- 'निसस्तपतावनासेवने' (पा० ८।३।१०२)। **आसेवनं पुनः पुनः करणम्।**
- 'विशिपतिपदिस्कन्दां व्याप्यमानासेव्यमानयोः' (पा० ३।४।५६) **आसेवाऽऽभीक्ष्ण्यम्।**
- 'आयुक्तकुशलाभ्यां चासेवायाम्' (२।३।४०)। **आसेवा तात्पर्यम्।**
- 'यत्राप्रायश्चित्तं कर्मासेवते प्रायश्चित्तवति' (आप० ध० १।१८।११)। **आसेवते तात्पर्येण करोतीति यावत्।**

## स्कन्द्
- {आस्कन्द्}
- स्कन्द् (स्कन्दिर् गतिशोषणयोः)।
- 'चयमास्कन्दति भस्मनां जनः' (कि० २।२०)। **भस्मनां चये राशौ पदं निधत्त इत्यर्थः।**
- 'कथमिदानीमुन्मादोपरागो माधवेन्दुमास्कन्दति' (मालती० ९)। **आस्कन्दति आक्रामति अभिभवति।**
- 'आस्कन्दल्लक्ष्मणं बाणैः' (भट्टि० १७।८२)। **उक्तोऽर्थः।**
- 'तानि पुनरमूनि प्रतिनियतार्थविषयवृत्त्या वेदमास्कन्दन्ति' (निरुक्तोपोद्घाते दुर्गः)। **आस्कन्द उत्प्लुत्यारोहणम्।**
- 'दत्तास्कन्दो वहन् (पक्षी) पृष्ठे शक्तिदेवम् अलक्षितम्' (कथा० २६।३६)। **आस्कन्तिदतमश्वानां गतिविशेषः।**
- 'न हि सिंहो गजास्कन्दी भयाद् गिरिगुहाशयः' (रघु० १७।५२)। **गजमास्कन्दति प्लुत्यारोहतीति गजास्कन्दी।**
- 'आस्कन्दी दक्षिणार्धस्य… कीनाशो गीयते द्विजैः' (कथा० २४।८७)। **आस्कन्दी दाता वदान्यः, उदारः।**

## स्कु
- {आस्कु}
- स्कु (स्कुञ् आप्रवणे)।
- 'यो अस्याः कर्णावास्कुनोति' (अथर्व० १२।४।६)। **आस्कुनोति आकर्षति।**
- 'अथाङ्गारमास्कौति' (श० ब्रा० १।२।१।५)। **आस्कौति कर्षति, बहिष्करोति, निष्कासयति। लोके स्कुञ् क्रैयादिकः सौवादिकश्च।**
- 'यो अस्याः कर्णावास्कुनोत्या स देवेषु वृश्चते' (अथर्व० १२।४।६)। **आस्कुनोति आतृणत्ति, विध्यति, आच्छिनत्ति, छिद्रं करोति।**

## स्तृ
- {आस्तृ}
- स्तृ (स्तृञ् आच्छादने)।
- 'आस्तृत्य साधु शयनम्' (शु० नी० ४।१७)। **शयनीयं रचयित्धा, विस्तार्येत्याह।**

## स्तॄ
- {आस्तॄ}
- स्तॄ (स्तॄञ् आच्छादने)।
- 'वेद आस्तरणं ब्रह्मोपबर्हणम्' (अथर्व० १५।३।७)। **आस्तरणं शय्या।**
- 'वासो वल्कलमास्तरः किसलयानि' (शान्ति० २।२०)।
- 'कुसुमास्तरणे सहायतां बहुशः सौम्य गतस्त्वमावयोः' (कु० ४।३५)। **कुसुमास्तरणं कुसुमशयनम्।**
- 'निवेशनं पुनर्नवीकृत्य लेपनास्तरणोपस्तरणैः' (आश्व० गृ० २।३)। **आस्तरणं कुथः, कटः।**
- 'समुद्रगृहके शय्याऽऽस्तीर्णा' (स्वप्न०)। **आस्तीर्णा रचिता।**

## स्था
- {आस्था}
- स्था (ष्ठा गतिनिवृत्तौ)।
- 'स मा त्वमातिष्ठ योगं तं येन शीघ्रा हया मम। भवेयुः…' (भा० ३।२६३९)। **उपायमाश्रयेत्यथः।**
- 'आतिष्ठ दिव्यं पन्थानमह्नाय भरतर्षभ' (भा० शां० ९१।५७)।
- 'आ नूनं रघवर्तनिं रथं तिष्ठाथो अश्विना' (अथर्व० २०।१४०।३)।
- 'आतिष्ठ वृत्रहन्रथं युक्ता ते ब्रह्मणा हरी' (वा० सं० ८।३२)। **अधितिष्ठेत्यर्थः।**
- 'आस्थाद्रथं सविता चित्रभानुः' (ऋ० १।३५।४)। **उक्तोऽर्थः।**
- 'शृण्वन्तु विश्वे अमृतस्य पुत्रा आ ये धामानि दिव्यानि तस्थुः' (ऋ० १०।१३।१)। **आतस्थुः=अधितष्ठुः। अध्यासते संश्रयन्त इत्यर्थः।**
- 'न श्मशानमातिष्ठेत्। स चेदमातिष्ठेदुदक हस्ते कृत्वा' (गो० ब्रा० २।७)। **श्मशाने तिष्ठेदित्यर्थः।**
- 'प्रत्यक्षं यत्तदातिष्ठ परोक्षं पृष्ठतः कुरु' (रा० २।१०८।१७)। **आतिष्ठ, गृहाण, आद्रियस्व।**
- 'स त्वमातिष्ठ यानाय यत्र यातो धनञ्जयः' (भा० द्रोण० १११।४३)। **आतिष्ठ प्रक्रमस्व।**
- 'एह्यश्मानमातिष्ठ' (अथर्व० २।१३।४)। **आतिष्ठ आक्राम आक्रम्य तिष्ठ।**
- 'संयमे यत्नमातिष्ठेद् विद्वान् यन्तेव वाजिनाम्' (मनु० २।८८)। **आतिष्ठेत् अनुतिष्ठेत्, आचरेत्, कुर्यात्, विदधीत।**
- 'यथा यथा हि सद्वृत्तमातिष्ठन्त्यनसूयकाः' (मनु० १०।१२८)।
- 'धर्मेण धर्मवृद्धावातिष्ठेद् यत्नमुत्तमम्' (मनु० ९।३३३)। **उक्तचर एवार्थः।**
- 'न तस्योच्छित्तिमातिष्ठेत्' (का० नी० सा० ८।६७)। **उक्तोऽर्थः। आगन्तुकवेषमातिष्ठति। परिगृह्णातीत्यर्थः।**
- 'स्वामिचित्तानुकूलैव वृत्तिरास्थीयतामिति' (बृ० श्लो० सं० ४।७३)।
- 'आस्थीयतां जये योगो धर्ममुत्सृज्य पाण्डवाः' (द्रोण० १९०।११)। **अङ्गी क्रियतामित्यर्थः। अस्तिं सकारमात्रमातिष्ठते। आगमौ गुणवृद्धी आतिष्ठते (आङः स्थः प्रतिज्ञान इति वार्तिके वृत्तावुदाहरणे)। आतिष्ठते प्रतिजानीते संगृणीते, अभ्युपैति। तद्यत्क्रूरी कुर्वन्ति।**
- 'यदास्थापयन्ति' (श० ब्रा० ३।८।२।८)। **आस्थापयन्ति प्रहरन्ति।**
- 'भवतो भवितेत्येवं स्वप्नमास्थापयद् द्विजः' (बृ० श्लो० सं० ५।६५)। **आस्थापयत् व्याकरोत् सनिश्चयं व्याख्यत्।**
- 'प्रविश्य तद्वदपरः काव्यमास्थपयेन्नटः' (दश० ३।२)। **आस्थापयेत् सूत्रयेत्।**
- 'नवं रथं राजानं ससारथिमास्थापयति' (कौ० सू० १५।११)। **आस्थापयति आरोहयति।**
- 'आस्थिताः क्लृप्तवर्माणो भद्रा नित्यमदा द्विपाः' (भा० कर्ण० ८०।१०)। **आस्थिता आश्रिता आरूढाः। (योधैः)।**
- 'आस्थितविष्टरः' (रघु० १५।७९)। **अधिष्ठितासन इत्यर्थः। आस्थितप्रतिषेधो वक्तव्यः (वा०)। पन्थानं याति न तु पथे यातीति भवति। अनास्थिते तु विपथात्पथे यातीति भवति। आस्थित आश्रित आक्रान्त इत्युदितचर एवार्थः।**
- 'उपायमास्थितस्याऽपि' (शिशु० २।८०)। **उक्तोऽर्थः।**
- 'कर्मणैव हि संसिद्धिमास्थिता जनकादयः' (गीता ३।२०)। **आस्थिताः प्राप्ताः।**
- 'श्वगणिवागुरिकैः प्रथमास्थितं वनम्' (रघु० ९।५३)। **आस्थितं वेष्टितम्।**
- 'इत्येवं सा समाभाष्य भूयः सन्देष्टुमास्थिता' (भा० ५।६७४०)। **आस्थिता आरब्धा।**
- 'वृद्धैः सम्मन्त्र्य सद्भिश्च बुद्धिमद्भिः श्रुतान्वितैः। आस्थितः…' (भा० वन० १५०।३८)। **आस्थितोऽनुगृहीतः।**
- 'न दृष्टपूर्वं कल्याणं सुखं वा पतिपौरुषे। अपि पुत्रे विपश्येयमिति रामास्थितं मया' (रा० २।२०।३८)॥ **आस्थितं जीवनं स्थापितम्।**
- 'समानं चिद्रथमातस्थिवांसा' (अथर्व २०।३४।८)। **आतस्थिवांसौ आस्थितवन्तौ=आश्रितवन्तौ।**
- 'रथमास्थाय' (हरि० १।११३३)। **आस्थाय आरुह्य।**
- 'महेन्द्रनास्थाय महोक्षरूपम्' (रघु० ६।७२)। **उक्तोऽर्थः।**
- 'क्षिप्रं मे रथमास्थाय निगृह्णीष्व हयोत्तमान्' (भा० वि० ३७।२२)। **सर्ववेदपारिषदं हीदं शास्त्रम्। तत्र नैकः पन्थाः शक्य आस्थातुम् (भाष्ये)। आस्थातुमाश्रयितुम्। अवश्यं च कश्चित् स्वकृतान्त आस्थेयः। तत्र संस्त्यानप्रसवौ लिङ्गम् इत्यत्र (भाष्ये)। आस्थेय आश्रेयः।**
- 'न ह्येषा बुद्धिरास्थेया अङ्गदं प्रति' (रा० ४।२३।११)। **उक्तोऽर्थः। यदि तु नेष्यते ततो यत्नान्तरमास्थेयमस्माद् विभाषाविज्ञानात् (पा० ६।१।२६ सूत्रे वृत्तौ)।**
- 'आस्थाता ते जयतु जेत्वानि' (अथर्व० ६।१२??।१)। **आस्थाताऽऽश्रयिता रथारोहः।**
- 'न सभ्रमो न भीः काचिदास्था वा समजायत' (भा० शां २८१।१२)। **आस्था समादरः।**
- 'मय्यप्यास्था न ते चेत् त्वयि मम नितरामेव राजन्ननास्था' (भर्तृ० ३।३०)। **उक्तोऽर्थः।**
- 'स्त्री पुमानित्यनास्थैषां वृत्तं हि महितं सताम्।' (कु० ६।१२)। **अनास्थाऽनादरः।**
- 'अनास्था बाह्यवस्तुषु' (कु० ६।६३)।
- 'एकान्तविध्वंसिषु मद्विधानां पिण्डेष्वनास्था खलु भौतिकेषु' (रघु० २।५७)। **उक्तोऽर्थः।**
- 'अत्यद्भुतैर्मम हृतस्य तथाप्यनास्था' (महावीर० २।३९)। **अनास्थाऽश्रद्धा भक्त्यभावो वा।**
- 'जयलक्ष्म्यां बबन्धास्थाम्' (राज० ५।२४६)। **आस्था आशा।**
- 'तासामास्थानादुज्जिहतामोषधयः' (वा० सं० ११।३८)। **आस्थानं मूलमाधारः।**
- 'आस्थाने पर्वता अस्थुः' (अथर्व० ६।७७।१)। **आस्थानं संश्रयस्थानम्।**
- 'इन्द्रो वृत्रस्यास्थानमच्छिनत्' (शा० ब्रा० ५।५।५।१४)। **आस्थानमाश्रीयमाणं निवर्तनमार्गम्।**
- 'राजानम् आस्थानगतम्' (कथा० २१।१७)। **आस्थानं राजसमा। आस्थानी क्लीबमास्थानम् (अमरः)।**
- 'अनैषीच्च तातो मे देवस्यालकेश्वरस्यास्थानीम्' (दशकु० पृ० ११७)।
- 'स्तूयमानो जयाशीर्मिरास्थानस्थानमागतः' (बृ० श्लो० सं० २।२२)।
- 'आस्थानमसितं तव' (अथर्व० १।२३।३)। **एत्य तिष्ठत्यत्रेति प्रक्षेपणभाजनादि।**
- 'शोणितास्थापनम्' (सुश्रुत० २।३।१७)। **रक्तस्रुतिविराम इहास्थापनशब्देनोक्तः।**
- 'आस्थापनवमनविरेचनैस्तदहरेवोपपादयेत्' (चरक० वि० ७।१९)। **आस्थापनं घृतेन तैलेन वा वस्तिकर्म।**
- 'आस्थापनं तु तरुणे गर्भे नार्या न शस्यते' (का० सं० खि० अन्तर्० श्लो० २६)। **उक्तोऽर्थः।**
- 'आस्थायिका' (बृह० उप० ४।१।४)।
- 'एह्यश्मानमातिष्ठाश्मेव त्वं स्थिरा भव' (शां० गृ० १।१३।१२)। **आतिष्ठ आक्राम, आरोह।**
- 'रुद्रो वा अपशुकाया आहत्यै नातिष्ठत' (तै० ब्रा० १।६।१०)। **पशुरहितामाहुतिं नाङ्गी करोतीत्यर्थः।**
- 'अन्योन्यस्मै नातिष्ठन्त' (तै० ब्रा० १।३।२।२)। **परस्परं विवदमानाः प्रथमानुष्ठातृत्वलक्षणाय ज्यैष्ठ्याय नातिष्ठन्त ज्यैष्ठ्यं नाङ्गीचक्रुः।**
- 'ता अस्मै (प्रजापतये) नातिष्ठन्तान्नाद्याय' (तै० ब्रा० २।२।१०।६)। **अन्नाद्यं दातुं नाङ्गीकृतवत्य इत्यर्थः।**
- 'आ यस्तस्थौ भुवनान्यमर्त्यः' (ऋ० ९।८४।२)। **आतस्थौ अधितष्ठौ।**
- 'मा स्वधितिस्तन्व आतिष्ठिपत्ते' (ऋ० १।१६२।२०)।
- 'किमेवमेभिर्विषयाभिषङ्गरसगृध्नुभिरास्थानिकैरास्थानीधूर्तैः' (प्र० च० ६)। **आस्थानी सभा।**
- 'स्नेहविरेचनास्थापनानुवासनैश्चैव दशरात्राहृतवेगमुपक्रमेत्' (सुश्रुत० चि० ५।२७)।
- 'अनास्थाप्यास्त्वतिस्निग्धः क्षतोरस्को भृशं कृशः' (अष्टाङ्ग० सूत्र० १९।४)। **आस्थापनशब्दो निरूहवचनः।**
- 'वरुणाय देवता राज्याय नातिष्ठन्त' (पञ्च० ब्रा० १५।३।३०)। **राज्यं दातुं नाभ्युपागमन् इत्यर्थः।**

## स्ना
- {आस्ना}
- स्ना (ष्णा शौचे)।
- 'विवाहे कृत्यां यां चक्रुरास्नाने तां निदध्मसि' (अथर्व० १८।२।६५)। **आस्नानं स्नानार्थकं जलम्।**

## स्पृ
- {आस्पृ}
- स्पृ (स्पृ प्रीतिपालनयोः, प्रीतिचलनयोरित्येके)।
- 'तेनेमाल्ँलोकानास्पृणोति' (श० ब्रा० ३।३।४।३)।

## स्फर्
- {आस्फर्}
- स्फर् (स्फुर स्फुरणे, अकारोपधं केचित्पठन्ति)।
- 'धनुरास्फालयन्'  (उत्तर० ४)। **धातुरेफस्य लत्वापत्तिः। नादयन्, शिञ्जयन्। ध्वनयन्।**
- 'वीणामास्फलयन्तीम्' (काद० १३१)। **वादयन्तीमित्यर्थः।**
- 'आस्फालितं यत् प्रमदाकराग्रैः' (रघु० १६।१३)। **आस्फालितं ताडितम्।**
- 'पयोराशेरोघः प्रलयपवनास्फालित इव' (उत्तर० ५।९)। **आस्फालित आन्दोलितः।**
- 'शिलायामास्फालितः' (पञ्चत० १)। **ताडित इत्यर्थः।**

## स्फल्
- {आस्फल्}
- स्फल् (स्फल ताडने, लौकिकः)।
- 'निहन्मि किं खलामेतां दृषद्यास्फालयामि किम्' (वृ० क० को० १०८।४१)। **आस्फालयामि अवताडयामि।**

## स्फुट्
- {आस्फुट्}
- स्फुट् (स्फुट विकसने, स्फुटिर् विशरणे)।
- 'आस्फोटयत्तथाऽऽकाशे धर्मः प्राप्तो मयेति वै' (भा० शां० २६१।४१)। **बाहुशब्दमकरोदित्यर्थः**
- 'धृष्टमास्फोटयामास लङ्कां शब्देन पूरयन्' (रा० ५।४३।६)। **आस्फोटयामास क्षोभयामास।**
- 'तस्यास्फोटितशब्देन महता श्रोत्रपातिना। पेतुर्विहङ्गमास्तत्र चैत्यपालाश्च मोहिताः' (रा० ५।४।७) ॥ **आस्फोटितम् बाहुताडनशब्दः।**
- 'वल्गितास्फोटितोत्क्रुष्टैः ' (भा० द्रोण० ८०।४१)। **आस्फोटितं भुजाडम्बरः।**

## स्फुर्
- {आस्फुर्}
- स्फुर् (स्फुर रफुरणे)।
- 'अक्षाणां हृदयं मे ज्यां रथं विद्धि ममास्फुरम्' (भा० सभा० ५६।४)। **आस्फुरम् अक्षन्यासपातनादिस्थानम्।**

## स्रु
- {आस्रु}
- स्रु (स्रु गतौ)।
- 'सवितर्कविचारमाप शान्तं प्रथमं ध्यानमनास्रवप्रकारम्' (बुद्ध० ५।१०)। **आस्रवः क्लेशः। आदीनवास्रवौ क्लेशे इत्यमरः।**
- 'तेषामसि त्वमुत्तममनास्रावमरोगणम्' (अथर्व० २।३।२)। **आस्रवन्तीत्यास्रावा अतीसारातिमूत्रनाडीव्रणादयः।**
- 'एवा रोगं चास्रावं चान्तस्तिष्ठतु मुञ्ज इत्' (अथर्व० १।२।४)। **आस्रावो मूत्रातिसारः।**
- 'कण्टकोपि दुश्छिन्न आस्रावं जनयेच्चिरम्' (भा० आदि० २४०।९)। **आस्रावः क्षतम् इति नीलकण्ठः।**
- 'च्युतेष्वास्राववद् विद्यात्' (गौ० ध० १।१।४३)। **आस्राव आस्यजलम्।**
- 'तद्वै राष्ट्रमास्रवति भिन्नां नावमिवोदकम्' (अथर्व० ५।१९।८)। **आस्रवति वृष्ट्याऽऽप्लावयति।**

## हन्
- {आहन्}
- हन् (हन हिंसागत्योः)।
- आजघान रणे रामं तोत्त्रैरिव महाद्विपम्' (रा० ३।२८।१०)। **आजघान प्रजहार ताडयामास चक्षाण।**
- 'आजघ्ने वक्षसि द्रोणो नाराचेन धनञ्जयम्' (भा० द्रोण० ९१।२३)। **उक्तोऽर्थः।**
- 'आजघ्ने विषमविलोचनस्य वक्षः' (कि० १७।६३)। **उभयत्रापाणिनीयमात्मनेपदम्।**
- 'कः कपाटमाहन्ति। कुटिममाजघान' (काद० १०)। **कील आहन्यमानः प्रतिकीलं निर्हन्ति (पा० २।२।६ भाष्ये)। आहन्यमानो निखन्यमानः (निखायमानः)। दण्डाहतं कालशेयम् (अमरः)। आहतं मथितम्।**
- 'अङ्कमारोपितायां च तन्त्र्यो यस्यामनाहताः। मधुरं निस्वनेयुस्तां विद्या घोषवतीमिति' (बृ० श्लो० स० ५।१४१)॥ **अनाहता अताडिताः।**
- 'हृदये दिग्धशरैरिवाहतः' (कु० ४।२५)। **उक्तोऽर्थः।**
- 'पादाहतं यदुत्थाय मूर्धानमधिरोहति' (शिशु० २।४६)। **पादेनावताडितं (रजः)। अनाहो वाससी वसानः। अनाहते अधौते अनिक्ते। धावकेन फलके अताडिते इत्यर्थः। ये तन्त्रके निष्प्रवाणिनी इति वोच्येते।**
- 'आत्मनोऽर्थे त्वया लोको यत्नतः सर्व आहतः' (भा० शल्य० ४।४१)। **आहतः क्षतः, हिंसितः। आङ्पूर्वो हन्प्रायेण प्रहरणे ताडने दृष्टः।**
- 'न हि तद्विद्यते भूतमाहतं यन्न कम्पते' (अवदा० जा० ३१।१४)। **आहतं ताडितम्। त्र्याहताः पञ्च पञ्चदश सम्पद्यन्ते' (आपटेकोषः)। त्र्याहतास्त्रिभिरभ्यस्ताः। सूर्याब्धिसंख्यया द्वित्रिसागरैरयुताहतैः। एकैकमब्देषु।**
- 'नवाहतेषु' (व० बृ० सं० ८।२२)। निघातिकाताडनादिना **दीनारादिषु रूपं यदुत्पद्यते तदाहतमित्युच्यते (काशिका ५।२।१२०)। आहतं रूपमस्य रूप्यो दीनारः।**
- 'ककुत्स्थ इत्याहतलक्षणोऽभूत्' (रघु० ६।७१)। **गुणैः प्रतीते तु कृतलक्षणाहतलक्षणौ (अमरः)। आहतान्युद्घोषितानि लक्षणानि यस्यासावाहतलक्षण इति स्वामी। आहतमभ्यस्तं लक्षणं नाम यस्य स तथोक्त इत्येवमपि व्युत्पादयन्ति।**
- 'तत्राहतास्त्रीणि शतानि शङ्कवः' (अथर्व० १०।८।४)। **आहता निखाताः। ब्राह्मण इदमाहतम्। सूत्र इदमाहतम् (नि० १।१।६ इत्यत्र दुर्गः)। आहतं पठितम्।**
- 'नेव मांसे न पीवसि नेव मज्जस्वाहतम्' (अथर्व० १।११।४)। **आहतमाबद्धम्।**
- 'आहत्य सर्वसंकल्पान्सत्त्वे चित्तं निवेशयेत्' (भा० शां० २४६।९)। **आहत्य विनाश्य।**
- 'तेषु यत्राहत्य प्रायश्चित्तमनुक्तम्' (आप० ध० १।१०।२८।१४)। **आहत्य पठित्वा। शब्दत इत्यर्थः।**
- 'दोषवत्स्वपतनीयेषु पतनीयव्यतिरिक्तेषु कर्मसु येष्वाहत्य प्रायश्चित्तं नोक्तम्।' (आप० ध० १।२६।१२ उज्ज्वलायाम्)।
- 'तस्य द्वावनध्यायौ यदात्माशुचिर्यद् देश इत्याहत्य वक्ष्यमाणत्वात्' (आश्व० गृ० ३।१।४ टीकायाम्)। **उक्तोऽर्थः।**
- 'क्वासौ रामो य आहत्य साखायं रावणं गतः' (पद्मपु० ५।३४।५)। **आङस्थाने। प्रः स्थाने स्यात्।**

## हि
- {आहि}
- हि (हि गतौ वृद्धौ च)।
- 'तत्र त्वं मम नैवासि रामश्च वनमाहितः' (रा० २।६१।२५)। **वनमाहितो वनं प्रहितः, वनं प्रस्थापितः।**

## हु
- {आहु}
- हु (हुँ दानादनयोः, आदान इत्येके, प्रीणने इति चापरे)।
- 'जिन्वन्ति विश्वे तं देवा यो ब्राह्मण ऋषभमाजुहोति' (अथर्व० ९।४।१८)। **आङर्थे विशेषकृन्न।**
- 'तस्मा इन्द्राय सुतमाजुहोमि' (तै० ब्रा० १।१।१।५)। **आजुहोमि सर्वतो जुहोमि।**

## हृ
- {आहृ}
- हृ (हृञ् हरणे)।
- 'आहर सोम्य हस्तम्' (बृ० उ० २।२।१३)। **आहर गृहाण।**
- 'समिधं सोम्याहरोप त्वा नेष्ये' (छां० उ० ४।४।५)।
- 'नास्याग्निं गृहाद्धरन्ति नान्यत आहरन्ति' (आप० ५।२।७।६)। **आहरन्ति आनयन्ति।**
- 'आजह्रतुस्तच्चरणौ पृथिव्यां स्थलारविन्दश्रियमव्यवस्थाम्' (कु० १।३३)। **आजह्रतुः=दधतुः।**
- 'स विश्वजितमाजह्रे यज्ञं सर्वस्वदक्षिणम्' (रघु० ४।८६)। **आजहार संबभार संबिभराम्बभूव, वितेने, चकार।**
- 'मुनिस्तेषां पूजामथाहरत्' (भा० वन० १८४।९)। **पूजोपकरणसङ्ग्रहपूर्वं पूजां समपादयद् इत्युक्तं भवति।**
- 'आजहारर्जुनो राज्ञो राजसूयं महाक्रतुम् (भा० आदि० १।१२९)। **सम्पादितवानित्यर्थः।**
- 'प्रस्वापनास्त्रं द्रुतमाजहार (कि० १६।२५)। **आजहार आचकर्ष।**
- 'न खल्वकारणं कोपमाहरेन्नरपुङ्गवः (रा० ४।३३।३३)। **कोपं दधीतेत्यर्थः।**
- 'तत: प्रभृत्यसौ दृश्यं नाजहार न चात्यजत्' (यो० वा० ५।१२।३)। **आजहार स्वी चकार।**
- 'निर्वासनः शान्तमना वद व्रज पिबाहर' (यो० वा० ६ (२) १०६।२४)। **आहर अभ्यवहर भुङ्क्ष्व।**
- 'राम निर्वासनीभावमाहरस्व विवेकतः' (यो० वा० ४।३४।२७)। **आत्मन्यापादयेत्याह।**
- 'उपशमसुखमाहरेत् पवित्रम्' (यो० वा० ५।८।१८)। **आहरेत्=निर्विशेत्, भुञ्जीत, अनुभवेत्।**
- '(इन्द्रः) तम् (दशरात्रम्) आहरत् तेनायजत' (तै० सं० ७।२।५।२)। **आहरतिरिय संभारसमाहरणे वर्तते।**
- 'सार्घं स्वपरिवारेण शीघ्रमाह्रियतामिति' (यो० वा० ६ (२) १३४।१४)। **आह्रियतामानीयताम्।**
- 'न हृष्यन्ति न कुप्यन्ति नाविशन्त्याहरन्ति च' (यो० वा० ६ (२) ९२।२)। **आहरन्ति समाहरन्ति।**
- 'ऋत्विजो वृत्वा मधुपर्कमाहरेत्' ( १।२१।१)। **आहरेत उपहरेत्, दद्यात्।**
- 'आहरेत त्वयाज्ञप्तः सन्तानार्थं कुलस्य च' (रा० १।११।५)। **आहरेत निर्वहेत। क्रतुमिति शेषः। आहरेत् अर्जयेत्।**
- 'कीर्तिमाहरिष्यति मे सुता' (रा० १।६७।२२)। **आहरिष्यति सम्पादयिष्यति।**
- 'ब्रह्मचार्याहरेद् भैक्षम्' (मनु० २।१८३)। **आहरेद् अर्जयेत्।**
- 'दधानाश्च ये मर्त्या आहरिष्यन्ति सन्ततिम्' (भा० अनु० १२५।७५)।
- 'नाहारयति सन्त्रासं बाहू रामस्य संश्रिता' (रा० २।६०।३०)। **नाहारयति न करोति, न सम्प्राप्नोति।**
- 'रोषमाहारयत्तीव्रं निहन्तुं समरे खरम्' (रा० ३।३०।१९)। **रोवमकरोत्।**
- 'दृष्ट्वा मां बान्धवाः सर्वे हर्षमाहारयन्पुनः' (भा० वन० २२।१९)। **आहारयन्प्राप्नुवन्।**
- 'चिरस्य दृष्ट्वा वार्ष्णेयं बाष्पमाहारयत्पृथा' (भा० उ० ९०।३)। **आहारयत् व्यहरत्, व्यसृजत्, अमुञ्चत्।**
- 'मातृवद् भोजयित्वाग्रे शिष्टमाहारयत्तदा' (भा० वन० ५०।१०)। **आहारयत् अभुङ्क्त, आश्नात्।**
- 'भोज्यान्याहारयन्ति च' (भा० शां० ५६।५०)। **उक्तोऽर्थः।**
- 'सम्प्राप्तमाहरन्स्वस्थ आकाश इव तिष्ठति' (यो० वा० ६ (२) १३४।१४)। **आहरन् भुञ्जानोऽनुभवन्निर्विशन्।**
- 'स वल्कवासांसि तवाघुनाऽऽहरन् करोति मन्युं न कथं धनञ्जयः' (कि० १।३५)। **आहरन् परिदधानः।**
- 'समतामलमाश्रित्य सम्प्राप्तं कार्यमाहरन्' (यो० वा० ५।१३।३९)। **आहरन् आचरन् अनुतिष्ठन्।**
- 'हर्षामर्षविनिर्मुक्तः प्रत्यहं कार्यमाहरन्' (यो० वा० ५।६०।४)। **उदितचर एवार्थः।**
- 'आहार्यमाणे (अन्ने) कृमयो व्यदृश्यन्त सहस्रशः' (भा० मौ० २।१४)। **आहार्यमाणे भुज्यमाने।**
- 'येनाहृतास्त्रिशतं वाजिमेधाः' (भा० भीष्म० २२।१५)। **आहृताः संभृताः कृताः।**
- 'यदेव वव्रे तदपश्यदाहृतम्' (रघु० ३।६)। **आहृतमुपनीतम्।**
- 'अयाचिताहृतम्' (याज्ञ० १।२१५)। **आहृतमुपहृतं दत्तम्।**
- 'आहृतपुण्डरीका श्रीः' (रघु० १८।८)। **गृहीतपदमेत्यर्थः।**
- 'देवासुरकुटुम्बिभ्यः …अपरस्परमाहृताः' (यो० वा०)। **आहृता हृताः अपहृताः।**
- 'दुःशासनस्य पापस्य यन्मया नाहृतं शिरः' (भा० वि० २१।७)। **नाऽऽहृतं छित्त्वा नानीतमिति नीलकण्ठः।**
- 'हरिरित्याहृतः' (भा० पु० ८।१।३०)। **आहृत इति व्याहृतं व्यपदिष्टमाह। अपूर्वः कविकल्पितोर्थः। व्याहरतिरेव तत्रार्थे रूढ इति नाद्रियते।**
- 'आहृत्य सर्वभोगेभ्यो मनो मर्कटचञ्चलम्' (यो० वा० ५।१।९)। **आहृत्य प्रत्याहृत्य संहृत्य।**
- 'अत आहर्तुमिच्छामि पार्वतीमात्मजन्मने' (कु० ६।२८)। **पत्नीत्वेन परिग्रहीतुमित्यर्थः।**
- 'स गूढशल्यमाहर्तुं देहाच्छक्नोति देहिनाम्' (सुश्रुत० सूत्र० ५।१७)। **आहर्तुमुद्धर्तुम्।**
- 'अन्यच्छ्रोतुमथाहर्तुं शान्तं नेच्छति मे मनः' (यो० वा० ६ (२) २०१।१३)। **आहर्तुं प्राप्तुम्।**
- 'न त्वाहार्यो गुणोऽस्य सः' (यो० वा० ५।१२।३)। **आहार्य उत्पाद्यः।**
- 'प्रभुताबृंहितं चेतो नाहार्यमभिनन्दति' (यो० वा० ५।४६।६)। **आहार्यं बाह्यं संस्कारसाधनम्।**
- 'न रम्यमाहार्यमपेक्षते गुणम्' (कि० ४।२३)। **आहार्यं बाह्यम्। गुणं संस्कारम्। अयं चन्द्रो मुखमित्यादौ चन्द्रभिन्ने मुखे चन्द्राभेदज्ञानं तच्चाहार्यमेव (वाचस्पत्यम्)। आहार्यमभिप्रायकृतं सङ्कल्पकल्पितम्।**
- 'दहेयुराहार्य्येणाहिताग्निम्' (आश्व० श्रौ० ६।१०)। **अन्यत आनीतेन्ताग्निना।**
- 'मधुमान्भवति मधुमदस्याहार्यं भवति' (अथर्व० ९।१।२३)।
- 'समिदाहरणाय प्रस्थिता वयम्' (शा० १)। **आहरणमानयनम्।**
- 'को लम्बयेदाहणाय हस्तम्' (रघु० ६।७५)। **आहरणं ग्रहणम्।**
- 'अश्वमेधस्य कौरव्यं चकाराहरणे मतिम्' (भा० आश्व० ७१।१७)। **आहरणमुपकरणग्रहणपूर्वकं निर्वहणम्।**
- 'सत्त्वानुरूपाहरणीकृतश्रीः' (रघु ७।३२)। **आहरणं यौतकम्। अमरस्तु यौतकादि तु यद् देयं सुदायो हरणं च तत् इति हरणं सुदायेऽर्थे पठति। आङानियतवस्तुदानं ध्वन्यत इति मल्लिः।**
- 'बालः कृतोपनयनो वेदाहरणतत्परः' (वि० पु० ३।९।१)। **वेदाहरणं वेदग्रहणम्।**
- 'तन्महाभैरवीं विद्यां धर्मश्रद्धयोराहरणाय प्रस्थापयामः' (प्र० च० )। **आहरणं ग्रहणम्।**
- 'प्रसह्य वित्ताहरणं न कल्कः' (भा० आदि० १।२७५)। **प्रकर्षेण दुःखं सोढ्वा वित्तार्जनम्।**
- 'आहर्ता राजसूयस्य' (हरि० १।२३।२५)। **आहर्ता कर्ता।**
- 'प्रतिहन्ति मनो मेऽद्य राजसूयो दुराहरः' (भा० सभा० १६।५)। **दुराहरो दुष्करानुष्ठानः।**
- 'आहारः फलमूलानि प्रजानामभवत्तदा' (हरि० १।६।१८)। **आहारो भोज्यम्, भक्ष्यम्।**
- 'आहरेद् विधिवद् दारान्' (याज्ञ० १।८९)। **आहरेत् परिगृह्णीयात्।**
- 'रक्षसां चैव सन्तापमनर्थं चाहरिष्यसि' (रा० ३।३८।२४)। **आहरिष्यसि यत्नेन सम्पादयिष्यसि।**
- 'न तद्धरेद्यत्पुनराहरेत्परः' (भा० वन० १४०।६९)। **आहरेत् अपहरेत् आक्षिपेत्, आच्छिन्द्यात्।**
- 'नाहारमाहरत्' (कथा० ३३।६५)। **आहरत् अभ्यवाहरत् अभुङ्क्त, आश्नात्। अन्यत्र मृग्यः प्रयोगः।**
- 'तदाहुः। कथमग्नीनन्वादधानोऽन्वाहार्यपचनमाहारयेत्' (ऐ० ब्रा० ७।११)। **अन्वाहार्यनामक ओदनः पच्यते यस्मिन्दक्षिणाग्नौ सोऽन्वाहार्यपचनः। तस्याहरणमभिज्वलनम्।**
- 'प्रति प्रस्थातर्वर्षाहारं साम गाय' (सत्या० श्रौ० २४।६।४)। **वर्षमाहरति आनयतीति वर्षाहारः। कर्मण्यण्।**
- 'न चालङ्कृतीनामपोद्धाराहाराभ्यां वाक्यं पुष्यति दुष्यति वा' (काव्यानु० हैमः)। **आहारो ऽध्याहारः।**
- 'तद्यथा श्रेयांसमाहरन्नुपेयात्' (शां० ब्रा० २५।१०)। **आहरन् उपहरन्। सोपहार इत्यर्थः। रिक्तहस्तो न यायादित्यभिप्रायः।**
- 'ऋत्विजो वृत्वा मधुपर्कमाहरेत्' (आश्व० गृ० १।२४।१)। **आहरेदुपहरेत्।**

## ह्वे
- {आह्वे}
- ह्वे (ह्वेञ् स्पर्धायां शब्दे च)।
- 'कंसश्चाणूरमाह्वयते' (सि० कौ०)। **स्पर्धमानस्तस्याह्वानं करोतीत्यर्थः।**
- 'आह्वत चेदिराण्मुरारिम्' (शिशु० २०।१)। **उक्तोऽर्थः।**
- 'आह्वयद् द्वैरथेन' (भा० शां० ५।१)। **आहूतवानित्यर्थः। एकैक आवयो रथमारुह्य परस्पर योधयत्वित्यामन्त्रयतेति यावत्।**
- 'हन्तैनं ब्रह्मोद्यमाह्वयामहा इति' (श० ब्रा० ११।४।१।२)। **ब्रह्मणि वादाय तमामन्त्रयामहै तदभिभवेच्छयेति ब्राह्मणार्थः।**
- 'स्त्रीपुंधर्मों विभागश्च द्यूतमाह्वय एव च' (मनु० ८।७)। **प्राणिद्यूतमाह्वयः। प्राणिद्यूतं समाह्वय इत्यमरे पाठः। आह्वय आह्वेति नामधेयपर्यायौ। तथा चामरः पठति--अथाह्वयः। आख्याह्वे अभिधानं च नामधेयं च नाम च। रामायणाह्वयं काव्यम्। वसिष्ठाह्वो मुनिसत्तमः। नगरं गजसाह्वयम्। (हस्तिनापुरम्)। गजेन हस्तिना (हस्तिनाम्ना नृपतिना) समान आह्वयो यस्य तत्तथाभूतम्। वृद्धेरप्याह्वया इमे (अमरः)। आह्वया नामानि, पर्यायाः।**
- 'पूर्ण आहावो मदिरस्य मध्वः' (ऋ० १०।११२।६)। **आहावो निपानम्।**
- 'निपानमाहावः' (पा० ३।३।७४)। **आहावस्तु निपानं स्यादुपकूपजलाशये इत्यमरः। आहवो युद्धम्। आह्वायका आह्वातारः।**
- 'आह्वायकान्भूमिपतेरयोध्याम्' (भट्टि० २।४३)। **अत्र भविष्यदर्थकेन ण्वुला योगे षष्ठीनिषेधशिष्टिर्नादृता कविना। भूमिपतिमिति तूचितम्।**
- 'आह्वायके विसृष्टेऽपि साऽन्यथा नागता कथम्' (कथा० ५८।८८)। **आह्वायक आह्वाता।**
