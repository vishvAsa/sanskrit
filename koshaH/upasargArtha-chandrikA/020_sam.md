+++
title = "०२० सम्"

+++

## अच्
- {समच्}
- अच् (अञ्चु गतिपूजनयोः, अचु इत्येके)।
- 'मायाभिरश्विना युवं वृक्षं सं च वि चाचथः' (ऋ० ५।७८।६)। **समचथः संयोजयथः।**
- 'रात्र्या समच' (तै० ब्रा० ३।१०।४।३)। **रात्रिनिमित्तं स्वं तेजः समच संकुचितं कुरु।**

## अज्
- {समज्}
- अज् (अज-गतिक्षेपणयोः)।
- 'क्षामेव नः समजतं रजांसि' (ऋ॰२.३९.७)। **(हे अश्विनौ) समजतम् युगपत् प्रेरयतम्।**
- 'समाजमिव तच्चित्रं प्रेक्षमाणा महारथाः' (भा॰द्रोण॰१३२.३४)। **समाज इह रङ्गः। समजन्ति सङ्गच्छन्ते लोका अत्रेति। अधिकरणे घञ्। अन्यत्र समाजो ब्राह्मणादीनां समवायः, इह समवायिनामाश्रयविशेषो नाट्यशाला।**
- 'समर्यो गा अजति यस्य वष्टि' (ऋ० १।३३।३, नि० ६।२२।२)। **समजति समस्ताः क्षिपति। गा अपः। अर्य इन्द्र ईश्वरः।**

## अञ्च्
- {समञ्च्}
- अञ्च् (अञ्चु-गतिपूजनयोः)।
- 'पशुरङ्गानि सं चाञ्चति प्र च सारयति' (श॰ब्रा॰८.१.४.७)। **समञ्चति सङ्कोचयति।**
- 'अथातः समञ्चनप्रसारणस्यैव (श॰ब्रा॰८.१.४.७)। **समञ्चनम्=सङ्कोचनम्।**
- 'समक्नौ शकुनेः पादौ' (८.२.४८ सूत्रे वृत्तावुदाहरणम्)।
- 'अङ्गुलीः समच्य' (श॰ब्रा॰३.३.२.१४ इत्यत्र भाष्ये)। **अङ्गुलीः समम् आभुज्येत्याह।**

## अञ्ज्
- {समञ्ज्}
- अञ्ज् (अञ्जू-व्यक्तिम्रक्षणकान्तिगतिषु)।
- 'अञ्जते व्यञ्जते समजते' (अथर्व॰१८.३.१८)। **समञ्जते=समञ्जन्ति सम्यग् अञ्जन्ति।**
- 'देवान्यजन्तावृतुथा समञ्जतः' (ऋ॰२.३.७)।
- 'समजन्तु विश्वेदेवाः समापो हृदयानि नौ' (ऋ॰१०.८५.४७)। **समञ्जन्तु=संयुञ्जन्तु =सम्पृञ्चन्तु।**
- 'अस्मा इदु सप्तिमिव श्रवस्येन्द्रायार्कं जुह्वा समञ्जे' (ऋ॰१.६१.५, अथर्व॰२०.३५.५)। **समञ्जे=सङ्गतं करोमि।**

## अच्
- {समच्}
- अत् (अत-सातत्यगमने)।
- 'अयमु ते समतसि कपोत इव गर्भधिम्' (ऋ॰१.३०.४)। **समतसि=सङ्गच्छसि।**

## अद्
- {समद्}
- अद् (अद-भक्षणे)।
- 'समदन्त्यामिषं गाः' (भट्टि॰१८.१२)। **समं भक्षयन्ति, साकमभ्यवहरन्तीत्याह।**

## अन्
- {समन्}
- अन् (अन-प्राणने)।
- 'अद्या ममार स ह्यः समान' (ऋ॰१०.५५.५)। **समानेत्यनितेः समुपसृष्टस्य लिटि प्रथमैकवचने रूपम्। जिजीव, जीवितं लेभे श्वसनमापेत्यर्थः।**
- 'ऋचा प्राणिहि यजुषा समनिहि' (शां० गृ० १।२४।२)।

## अम्
- {समम्}
- अम् (अम-गत्यादिषु, आदिशब्देन शब्दसम्भक्त्योर्ग्रहः)।
- 'एतद्ध देवा भूयः समामिरे तथो एवैतत् सममन्त' (श॰ब्रा॰३.४.२.१३)। **सममन्त=ऐकमत्यमानशिर इत्यर्थः।**
- 'संवत्सराय वा एतौ सममाते' (तै० सं० २।२।६।२)। **सममाते शपथं कुर्वाते एतस्मिन्विषयेऽन्योन्यमावाभ्यां न द्रोग्धव्यमिति। अमाते इत्यत्रात्मनेपदमार्षम्।**

## अय्
- {समय्}
- अय् (अय-गतौ)।
- 'यत्रा नरः समयन्ते कृतध्वजो यस्मिन्नाजा भवति किं चन प्रियम्' (ऋ॰७.८३.२)। **समयन्ते=सङ्गच्छन्ते (युयुत्सया)।**
- 'यज्ञस्य विद्वान् समये न धीरः' (अथर्व॰२.३५.३)। **समयन्ते सङ्गच्छन्ते योद्धारोऽत्रेति समयः सङ्ग्रामः।**

## अर्थ्
- {समर्थ्}
- अर्थ् (अर्थ-उपयाच्ञायाम्)।
- 'अस्मभ्यं तद्वसो दानाय राधः समर्थयस्व' (ऋ॰२.१३.१३)। **समर्थयस्व=कल्पयस्व=घटय।**
- 'यदीये सम्प्रहारेऽस्मिन् वीरपानं समर्थ्यताम्' (रा॰४.९.७२)।
- 'द्विषेतां समभिक्रुद्धावेतदेकं समर्थयेः' (भा॰आश्व॰७.२०)। **समर्थयेः=चिन्तयेः।**
- 'अपत्योत्पादने यत्नमापदि समर्थय (भा॰आदि॰१२०.२७)। **उक्तोऽर्थः।**
- 'असिस्तव तपःस्थस्य न समर्थयते शमम्' (कि॰११.१७)। **समर्थयते=सम्भावयति।**
- 'अनुपयुक्तमिवात्मानं समर्थये' (शा॰)। **मन्ये इत्यर्थः।**
- 'उभयमप्यपरितोषं समर्थये' (=मन्ये)।
- 'स्वजनेभ्यः सूतविनाशकारणं श्रुत्वा तथैव समर्थितवान्' (पञ्चत॰)। **तत्तथैवेत्यभ्युपगतवान् इत्यर्थः।**
- 'मम वृत्तं च शीलं च तेन सर्वं समर्थितम्' (रा॰६.१०१.१७)। **समर्थितं विमृष्टम्, साध्वालोचितम्।**
- 'यथा मन्त्रिभिः सह समर्थितं तथा परिणमति' (स्वप्न॰१)। **समर्थितम्=मन्त्रितम्।**
- 'कामचारश्च वतिनिर्देशे समर्थयितुम्' (१.१.५६ सूत्रे भाष्ये)। **समर्थयितुम्=कल्पयितुम्।**
- 'तेन हि समर्थयितुमिच्छामि' (पञ्चत॰१)।
- 'समर्थनासु सर्वासु हितं च प्रियमेव च' (भा॰वि॰४.२४)। **समर्थनासु कार्याकार्यपरीक्षासु।**
- 'समर्थनां मे पृष्टा त्वं प्रयच्छ शुचिलापिनि' (हरि॰२.९२.४३)। **समर्थनाम्=कार्यघटनोपायम्।**
- 'रात्रौ भवत्येषा नित्यमेव समर्थना' (भा॰द्रोण॰१८२.२०)। **समर्थना=चिन्ता।**
- किं समर्थं जनस्यास्य (रा॰)। **समर्थं युक्तम्।**
- 'समर्थः पदविधिः' (पा॰२.१.१)। **समर्थः सङ्गतः संसृष्टः।**
- 'किं मे जीवितसामर्थ्यं प्रवेक्ष्यामि हुताशनम् (रा॰२.७७.१७)। **सामर्थ्यम्=साफल्यम्।**
- 'एतस्मिन्नाश्रमे वासं चिरं तु न समर्थये' (रा० ३।७।२१)। **न समर्थये नेच्छामि।**
- 'समर्थ्य चात्यर्थविशारदावुभौ' (रा० ३।४।२८)। **समर्थ्य निश्चित्य।**

## अश्
- {समश्}
- अश् (अशु-व्याप्तौ सङ्घाते च)
- 'समश्नुते मे लघिमानमात्मा' (रघु॰१३.३७)। **समश्नुते=प्राप्नोति।**
- '…पृच्छ्यमाना सखीयते। सं धीतमश्नुतं नरा…' (ऋ॰८.४०.३)॥ **इतोऽभिमुखमागच्छतम् इत्याह।**
- 'सुवर्गस्य लोकस्य समष्ट्यै' (तै० सं० ५।७।२।२)। **समष्ट्यै प्राप्त्यै।**
- 'समानंश समतिभिः को अस्य' (ऋ० ४।२३।२)। **समानंश समानशे संभेजे संजग्मे।**

## अश्
- {समश्}
- अश् (अश भोजने)।
- 'मृद्वीका रसिता सिता समशिता' (भामिनी० ४।७)। **समशिता अशिता। नार्थः समा। समशनं तु संभूयाशनमाह। यथा समाजेषु समाशेषु समवायेषु इत्यत्र (पा० सू० १।१।५० भाष्ये)।**

## अस्
- {समस्}
- अस् (अस भुवि)।
- 'त्वं च तान्त्सं च प्रति चासि मन्मना' (ऋ० २।१।१५)। **तान्देवान्समसि संगच्छसि।**

## अस्
- {समस्}
- अस् (असु-क्षेपे)।
- 'मह्यं त्वा मित्रावरुणौ मह्यं देवी सरस्वती। मह्यं मध्यं भूम्या उभावन्तौ समस्यताम्' (अथर्व॰६.८९.३)। **समस्यताम्=संयुनक्तु। सम्पूर्वादस्यतेर्लोटि प्रथमैकवचने रूपम्। अस्यत्यूह्योर्वा वचनमित्यात्मनेपदम्। त्वेति जायामाह।**
- 'तं (रज्जुं) सप्तधा समस्यति' (श॰ब्रा॰१०.२.३.८)। **सप्त समप्रविभागान् कृत्वा संयोजयति।**
- 'तस्मात्पुमानूरू समस्यति' (ऐ॰ब्रा॰२.३५)। **पुमान् शयान उपरि स्वावूरू श्लेषयति इति षड्गुरुशिष्यः।**
- 'प्रेदं ब्रह्म प्रेदं क्षत्रम् इत्येते एव समस्येद् ब्रह्मक्षत्रयोः संश्रित्यै' (ऐ॰ब्रा॰३.११)। **समस्येत्=मेलयेत्।**
- 'न निविदः पदे समस्येत्' (ऐ॰ब्रा॰३.११)। **समासोऽनवसायोच्चारणमिति षड्गुरुशिष्यः।**
- 'समस्यन्तौ चापि शराननेकान्' (भा॰कर्ण॰९०.८)। **क्षिपन्तावित्यर्थः।**
- 'तत्र तत्र समासेन' (हरि॰१.१.१४)।
- 'उल्काविद्युत्समासे विरात्रम्' (व॰ध॰१३.९) **समासः=सन्निपातः।**
- 'अनसूयासमस्यामप्यङ्गरागस्य चार्पणम्' (रा॰१.३.१८)। **समस्या=सङ्गतिः।**
- 'यद् द्वौ द्वौ पशू समस्येयुः। कनीय आयु: कुर्वीरन्' (तै० ब्रा० १।२।५।३)। **समस्येयुः समस्यालभेरन्, समं हन्युरित्यर्थः। **
- 'ते ब्रह्मविद्भिश्च समस्यमानाः' (सम्पूज्यमानाश्च सुरैः सशक्रैः) (हरि० ३।५२।५३)। **समस्यमानाः सङ्गच्छमानाः। अस्यत्यूह्योर्वा वचनमिति वा तङ्।**
- 'तद्यत्रैतत् सुप्तः समस्तः' (छां० उ० ८।६।३)। **समस्तः संहृतसकलकरणव्यापारः।**
- 'तस्य सप्त पदानि समस्यावस्येत्' (शां० ब्रा० ३।२)। **समस्य सङ्ग्रथ्य संश्लिष्य।**
- 'यद्यप्येनान् उत्क्रान्तप्राणान् शूलेन समासं व्यतिसन्दहेत्' (छां० उ० ७।१५।३)। **समासं प्रक्षिप्य। णमुलन्तमेतत्।**
- 'तद्यत्रैतत् सुप्तः समस्तः सम्प्रसन्नः स्वप्नं न विजानात्येष आत्मा' (छां० उ० ८।११।१)। **समस्तः समुपसंहृतकरणग्रामः।**

## आप्
- {समाप्}
- आप् (आप्लृ-व्याप्तौ)।
- 'तं समाप्नोति जूतिभिः' (अथर्व॰१३.२.१५)। **समाप्नोति=आसादयति।**
- 'तत्र लोकान्त्समाप्नोति ये दिव्या ये च पार्थिवाः' (अथर्व॰९.५.१५)।
- 'अप्रयच्छन् समाप्नोति भ्रूणहत्यामृतावृतौ' (याज्ञ॰१.६४)। **उक्तोऽर्थः।**
- 'यस्माल्लोकात्परमेष्ठी समाप' (अथर्व॰१२.३.४५)। **सम्यगाप्तवान्।**
- 'न हि दुःखं समाप्नोषि सैरन्ध्री यदुपाश्नुते' (भा॰वि॰२४.२२)।
- 'तां परित्यज्य सद्यो वा विघातं न समाप्नुयाः' (अवदा॰जा॰१३.२७)। **समाप्नुयाः=प्राप्नुयाः।**
- 'देयं चौरहृतं द्रव्यं राज्ञा जानपदाय तु। अददद्धि समवाप्नोति किल्बिषं यस्य तस्य तत्' (याज्ञ॰२.३६)॥ **उक्तोऽर्थः।**
- सर्वं समाप्नोषि ततोऽसि सर्वः' (गीता)। **समाप्नोषि=व्याप्नोषि।**
- 'यदि मे वक्ष्यति समाप्स्यामि' (श॰ब्रा॰११.८.४.२)। **समाप्स्यामि=आप्तकामः समृद्धमनोरथो भविष्यामि।**
- 'अहरहर्दद्यादोदपात्रात्तथैतं मनुष्ययज्ञं समाप्नोति' (श॰ब्रा॰११.५.६.२)। **समाप्नोति=समाप्तिं नयति।**
- 'ज्वलितां वा सूर्मिं परिष्वज्य समाप्नुयात्' (आप॰ध॰१.२५.२)। **समाप्नुयात्=म्रियेत।**
- 'सैनं स्वर्गं लोकं समापयति' (श॰ब्रा॰२.३.३.१६)। **प्रापयतीत्याह।**
- 'नखैस्तुदन्तो दशनैर्दशन्तस्तलैश्च पादैश्च समापयन्तः। मदात्कपिं ते कपयः…' (रा॰५.६१.२४)॥ **समापयन्तो मृतकल्पं कुर्वन्तः।**
- 'स च राजा नरश्रेष्ठ यज्ञस्य समाप्तवान्। फलं बहुगुणं राम…' (रा॰१.६२.२७)। **समाप्तवान्=सम्यगाप्तवान्।**
- 'ईजे च क्रतुभिः पुण्यैः समाप्तवरदक्षिणैः' (भा॰द्रोण॰७१.१०)।
- 'ईजे क्रतुशतैः पुण्यैः समाप्तवरदक्षिणः' (हरि॰१.४१.५४)। **उभयत्र समाप्तशब्दः पर्याप्तवचनः।**
- 'राद्धिः प्राप्तिः समाप्तिः' (अथर्व॰११.९.२२)। **समाप्तिः सम्यगाप्तिः।**
- 'एतस्य लोकस्य समाप्तये' (गो॰ब्रा॰पूर्व॰२.२४)। **समाप्तये=प्राप्तये।**
- 'ओदनेन यज्ञवचः सर्वे लोकाः समाप्याः' (अथर्व॰११.३.१९)। **यज्ञवचः=यज्ञेनोच्यमानाः। समाप्याः=प्राप्याः।**
- 'इष्टं स्यात् क्रतुभिस्तेन समाप्तवरदक्षिणैः' (याज्ञ० १।३५९)। **समाप्ता पर्याप्ता प्रभूता भूरिः।**
- 'अयं सर्वः समाप्ताङ्गः श्रितः कृष्णमृगो मया' (रा० २।५६।२८)। **समाप्ताङ्गः परिपूर्णाङ्गः।**

## आस्
- {समास्}
- आस् (आस-उपवेशने)।
- 'यत्रा नरः समासते सुजाताः' (ऋ॰७.१.४)। **समासते=सह आसते।**
- 'इमे च ते सूर्यसमानवर्चसः समासते वृत्रहणः क्रतुं यथा' (भा॰आदि॰५५.८)। **उक्तोऽर्थः।**
- 'प्रत्युवाच समासीनं वसिष्ठम्' (रा॰२.१११.८)। **समासीनम्=आसीनम्। सम्शब्दोऽकिञ्चित्करः।**
- 'ते ह वैश्वानरे समासत। तेषां न समियाय' (श॰ब्रा॰१०.६.१.१)। **वैश्वानर इति वैश्वानरविषये विचारणां प्रवर्तयितुं समासीना न च तत्र निश्चयं गता इत्यर्थः।**
- 'सत्यं सन्तः समासते' (भा॰शां॰१९३.१२)। **आसादयन्तीत्याह।**
- 'मत्समो यदि सङ्ग्रामे शरासनधरः क्वचित्। विद्यते तं समाचक्ष्व यः समासीत मां मृधे' (भा॰आश्व॰२९.६)। **समासीत=मदभिमुखं तिष्ठेत्, मया विगृह्णीयात्।**
- 'एकैकशश्चौघबलानिमान् पुरुषसत्तमान्। कोऽन्यः समासेत (=समासीत) कालान्तकयमादृते' (भा॰वन॰३१३.२७)॥ **उक्तोऽर्थः।**
- 'कस्तान् युधि समासीत जरामरणवान्नरः' (भा॰वन॰१०.२७)। **विरुन्धीत विगृह्णीतेत्याह।**
- 'न नागा न च गन्धर्वाः… तव राम रणे शक्ताः शरवेगं समासितुम्' (रा॰५.३६.५०)। **समासितुम्=प्रतिग्रहीतुम्=रोद्धुम्।**
- 'यूयं सर्वे सुरसमा येन युद्धे समासिताः' (भा॰स्वर्गा॰१.१४)। **समासिताः=समासन्नाः=कृतसमागमाः।**
- 'त्रिदशाऽपि समुद्युक्ता नालं भीमं समासितुम्' (भा॰भीष्म॰११७.२९)। **समासितुम्=अभिमुखे स्थातुम्। तं पर्यवस्थातुं वा।**

## इ
- {समि}
- इ (इण्-गतौ)।
- 'त्वष्टा दुहित्रे वहतुं कृणोतीदं विश्वं भुवनं समेति' (ऋ॰१०.१७.१)। **समेति=समवैति=संवर्तते=एकीभवति। रघुराप्तैः समियाय योगिभिः। समियाय=सञ्जग्मे।**
- 'ते ह वैश्वानरे समासत तेषां ह वैश्वानरे न समियाय' (श॰ब्रा॰१०.६.१.१)। **न समियाय निश्चयो न बभूव। ते तत्र व्यवसितिं न लेभिरे।**
- 'पार्थाः समेष्यन्त्यथ याज्ञसेन्या' (भा॰वन॰२६९.१६)। **सम्मेलिष्यन्तीत्याह।**
- 'नाहं त्वया समेष्यामि वृत्तो हेतुः समागमे' (भा॰शां॰१३८.१७२)। **समेष्यामि=उपैष्यामि=उपसर्प्स्यामि, त्वया सङ्गन्ताहे।**
- 'यथा कृतायविजितायाधरेऽयाः संयन्ति' (छां॰उ॰४.१.४)। **संयन्ति=सङ्गच्छन्ते=अन्तर्भवन्ति=मान्ति।**
- 'यद्ध क्षुमन्तः शवसा समायन्' (ऋ॰१०.३१.५)। **समायन्=समागच्छन्=सम्प्राप्ताः।**
- 'ततः सुमन्त्रेण गुहेन चैव समीयतू राजसुतावरण्ये' (रा॰२.९९.४१)। **समीयतुः=सञ्जग्माते=सङ्गतौ।**
- 'परं समगात्स्वधाम' (भा॰पु॰९.२४.६६)।
- ऐश्वरं समगात्पदम्' (भा॰पु॰४.३१.२७)। **उभयत्र प्रापदित्यर्थः।**
- 'तस्मिन्निदं सं च वि चैति सर्वम्' (वा॰सं॰३२.८)। **समेति=अभिसंविशति=अप्येति।**
- 'काममङ्गानि मे सीते दुनोत् मकरध्वजः। न त्वामकामां सुश्रोणि समेष्ये' (भा॰वन॰२८१.२७)। **त्वया मिथुनीभविष्यामि, त्वां संवेक्ष्यामि, त्वयि व्यवायी भविष्यामीत्याह। समेष्य इत्यत्रात्मनेपदमार्षम्।**
- 'तौ मिथुनं समन्ताम्' (श॰ब्रा॰१४.४.३.१९)। **मिथुनीभावमगच्छताम्।**
- 'मार्जारा द्वीपिभिः सार्धं शुकराश्च श्वभिः सह। किन्नर्यो राक्षसैश्चैव समीयुर्मानुषैः सह' (रा॰६.११.४०)॥ **उक्तोऽर्थः।**
- 'यावतीभिश्च समियात्तावत्यो गर्भमाप्नुयुः (का॰सं॰कल्प॰लशुन॰श्लो॰२४)। **समियात्=सङ्गच्छेत, मैथुन्यमाचरेत्।**
- 'महित्वेभिर्यतमानौ समीयतुः' (ऋ॰१०.११३.७)। **समीयतुः=सङ्ग्रामयाञ्चक्राते। सम्पूर्वस्येणो योधनमर्थः समित्समितिशब्दयोस्तदर्थस्य दर्शनात्। आह चामरः- समित्याजिसमिद्युधः।**
- 'समीयतू रणे यत्तौ तावुभौ पुरुषर्षभौ' (भा॰भीष्म॰१०२.१)। **उक्तोऽर्थः।**
- 'कम्बोजैर्हि समेष्यामि तीक्ष्णैराशीविषोपमैः' (भा॰द्रोण॰११२.४८)।
- 'यान् समेष्यामि समरे न तु कुन्तीसुतान्नृप' (भा॰उ॰१७२.२१)। **इहैतिः सोपसर्गकः सकर्मकः।**
- 'सिकता इव संयन्ति रश्मिभिः समुदीरिताः' (तै॰आ॰१.२७.५)। **संयन्ति सम्पृक्ता भवन्ति, एकीभवन्तीत्यर्थः।**
- 'यं क्रन्दसी संयती विह्वयेते' (ऋ॰२.१२.८)। **संयती=सङ्गच्छमाने युयुत्सया समवयत्यौ देवमनुष्यसेने। विह्वयेते विविधं ह्वयेते।**
- 'समीयतुस्तदाऽन्योन्यं परस्परवधैषिणौ' (भा॰शल्य॰१४.२३)। **समीयतुः=युयुधाते।**
- 'अन्यत्र वधकालात्ते सदृशेन समीयुषः' (भा॰शां॰३.३१)। **समीयुषः=युध्यमानस्य। समिणः क्वसौ रूपम्।**
- 'सम् अन्या यन्त्युप यन्त्यन्याः' (तै० सं० २।५।१२।१-२)। **संयन्ति संगच्छन्ते सम्भेदमापद्यन्ते।**
- 'कश्चिद्वै स्वर्गे लोके समेति' (ऐ० ब्रा० ६।२६)। **समेति प्राप्तो भवति।**
- 'तौ मिथुनं समैताम्' (बृह० उ० १।५।१२)। **मिथुनं समैतां समविशतां समभवताम् समगच्छेताम्।**
- 'सर्व एव समेष्यन्ति संयुक्ताः परया मुदा' (रा० ६।१२०।१५)। **समेष्यन्ति संगंस्यन्ते संयोक्ष्यन्ते (प्राणैः)।**
- 'गदापरिघहस्तौ तौ युधि वीरौ समीयतुः' (रा० ६।९७।१९)। **समीयतुः समासेदतुः, युयुधाते, सङ्ग्रामयाञ्चक्राते।**
- 'ततो भिन्नप्रहरणौ मुष्टिभ्यां तौ समीयतुः (रा० ६।९७।२५)। **युयुधाते इत्यसांशयिकोऽर्थः।**
- 'ईश्वरौ वा एतौ संयन्तौ यजमानं हिंसितोः' (ऐ० ब्रा० ५।४)। **संयन्तौ सङ्गच्छमानौ (इति षड्गुरु०)। स्पर्धमानौ (इति गोविन्द०)। सङ्ग्रामं कुर्वाणौ (इति सायणः)।**
- 'गुणानां समितिर्हि सा' (भा० पु० ११।२५।८)। **समितिः संनिपातः, व्यतिकरः।**

## इङ्ग्
- {समिङ्ग्}
- इङ्ग् (इगि-गतौ)।
- 'यथा वातः पुष्करिणीं समिङ्गयति सर्वतः। एवा ते गर्भ एजतु' (ऋ॰५.७८.७)। **समिङ्गयति=मन्दमन्दं नुदति।**

## ईक्ष्
- {समीक्ष्}
- ईक्ष् (ईक्ष-दर्शने)।
- 'मित्रस्याहं चक्षुषा सर्वाणि भूतानि समीक्षे' (वा॰सं॰३६.१८)। **इह सम्शब्दोऽर्थे विशेषं न करोति।**
- 'तव सुहृत्… तव मार्गं समीक्षमाणस्तिष्ठति' (पञ्चत॰)। **प्रतीक्षमाण इत्याह।**
- 'समीक्षध्वं महारण्ये देशम्… यत्रेमाः शरदः सुखं प्रतिवसेमहि' (भा॰)। **समीक्षध्वम्=अन्विष्यत, मृगयध्वम्।**
- 'भोजयन्ति किल श्राद्धे केचित्स्वानेव बान्धवान्। ततः पश्चात् समीक्षन्ते कृतकार्यान् द्विजर्षभान्' (रा॰२.६१.१२)॥ **समीक्षन्ते=विचारयन्ति भोजयितुम्।**
- 'न त्वां समीक्षते पार्थो नापि राजा युधिष्ठिरः' (भा॰उ॰१६२.६३)। **समीक्षते=गणयति।**
- 'स हि राजगुणैर्युक्तो युवराजः समीक्षितः' (रा॰२.४५.९)। **समीक्षितः=निश्चितः।**
- 'अभिषेकं न जानामि योऽभूद्राज्ञः समीक्षितः (रा॰२.७५.३)। **समीक्षितः=चिन्तितः।**
- 'समीक्षा यादृशी ह्यस्य पाण्डवान् प्रति भारत' (भा॰वन॰८.८)। **समीक्षा विचारपूर्विका बुद्धिः।**
- 'तत्रापराणि दारूणि संसृज्यन्ते परस्परम्। तृणकाष्ठकरीषाणि कदाचिन्न समीक्षया' (भा॰शां॰२६२.२३)॥ **उक्तोऽर्थः।**
- 'यदि त्वरेत गुरोः समीक्षायां स्वाध्यायमधीत्य कामं गच्छेत्' (आप॰ध॰२.५.३)। **समीक्षायां सन्दर्शने। गुरुचक्षुर्विषयमनतिक्रम्य स्थितः सन्नित्याह।**
- 'रत्नावतंसाः कुलटाः समीक्ष्य किमार्यनार्यः कुलटा भवन्ति' (सुभाषितम्)। **समीक्ष्य=दृष्ट्वा।**
- 'समीक्ष्य कामात् सुग्रीवं मन्दं धर्मार्थसङ्ग्रहे' (रा॰४.२८.१)। **समीक्ष्य=उपलभ्य=विज्ञाय।**
- 'एवमार्य समीक्ष्य त्वं प्रीतो भवितुमर्हसि' (रा॰५.७३.६१)। **समीक्ष्य=परीक्ष्य=विमृश्य।**
- 'उचितमेवैतन्ममासमीक्ष्यकारिणः' (हित॰)। **असमीक्ष्यकारी=अविमृश्यकारी। कार्याकार्ये इष्टानिष्टे अगणयित्वा यः प्रवर्तते स एवमुच्यते। समीक्ष्यं साङ्ख्यं भवति**
- तथा च माघे प्रयोगः- 'फलभाजि समीक्ष्योक्ते बुद्धेर्भोग इवात्मनि' (५.५९)।

## ईर्
- {समीर्}
- ईर् (ईर-गतौ)।
- 'ते होचुर्देवाः। म्लानोऽयं पिता मयोभूः। पुनरिमं समीर्योत्थापयामेति' (गो॰ब्रा॰उ॰४.१२)। **समीर्य=वीजयित्वा।**
- 'स ऐक्ष्वाको ऽधावयत्, ब्राह्मणकुमारं रथेन व्यच्छिनत्… तमेतेन साम्ना समैरयत्' (पञ्च० ब्रा० १३।३।१२)। **समैरयत् सङ्गतावयवमकरोत्।**
- 'कश्यपस्त्वामसृजत कश्यपस्त्वा समैरयत्' (अथर्व० ८।५।१४)। **त्वां मणिम्। उक्तपूर्व एवार्थः।**

## ईष्
- {समीष्}
- ईष् (ईष गतिहिंसादर्शनेषु)।
- 'पशवो वै समीषन्ती' (विष्टुतिः) (पञ्च० ब्रा० ३।१२।४)। **समित्येकोभावे। एकीभूय ईषति गच्छति। सङ्गमनीत्यर्थः।**
- 'एष वामनः समीषितः पशुभ्य एव प्रजातेभ्यः प्रतिष्ठां दधाति' (तै० सं० २।१।५।२)। **समीषितः सम्यग् ईषितो गमितः।**

## उक्ष्
- {समुक्ष्}
- उक्ष् (उक्ष=सेचने)। 'समौक्षत गुडाकेशं शैलं नीलमिवाम्बुदः। अग्रहस्तप्रमुक्तेन शीकरेण स नागराट्' (भा॰आश्व॰७६.७)। **समौक्षत=समौक्षत्=अभ्यषिञ्चत्।**
- 'समुक्षितं सुतं सोमम्' (ऋ॰३.६०.५)। **उक्तोऽर्थः।**

## उच्
- {समुच्}
- उच् (उच-समवाये)।
- 'उत यासि सवितस्त्रीणि रोचनोत सूर्यस्य रश्मिभिः समुच्यसि' (ऋ॰५.८१.४)। **समुच्यसि=सङ्गच्छसे।**
- 'समन्धसा मदेषु वा उवोच' (इन्द्रः) (ऋ॰७.२०.४)। **इन्द्रो मदेषु मदनिमित्तेष्वन्धसा सोमलक्षणेनान्नेन समुवोच समवैति, समवायं सङ्गतिं कामयत इत्याह।**

## उब्ज्
- {समुब्ज्}
- उब्ज् (उब्ज-आर्जवे)।
- 'वरुणेन समुब्जितां मित्रः प्रातर्व्युब्जतु' (अथर्व॰९.३.१८)। **व्युब्जतु=अपावृणोतु॥**

## उष्
- {समुष्}
- उष् (उष-दाहे)।
- 'तदुभयतोऽग्निशिखे समोषन्त्यौ तिष्ठतः' (श॰ब्रा॰१.९.३.२)। **समोषन्त्यौ ज्वलन्त्यौ। ओषतिरिहाकर्मकः।**

## ऊह्
- {समूह्}
- ऊह् (ऊह-वितर्के)।
- 'यद्गव्यन्ता द्वा जना स्वर्यन्ता समूहसि' (ऋ॰१.१३१.३)। **यतस्तपः ससूहसि। उभयत्र समानयसि सङ्गमयसीत्यर्थः। तपः समूहसीति तपः संहतं करोषीति वरीयो व्याख्यानम्।**
- 'समूहन्त्यग्न्यगारमुपलिम्पन्त्यायतनानि' (आप॰श्रौ॰१.२.६.१०)। **समूहन्ति सम्मृजन्ति। समूहनी सम्मार्जनी भवति।**

'पूषन्नेकर्षे यम सूर्य प्राजापत्य व्यूह रश्मीन् समूह तेजः' (ईश॰उ॰१६)। **समूह=एकीकुरु=संहतं कुरु।**
- 'वर्णश्रवेऽनिले रात्रौ दिवा पांसु समूहने' (मनु॰४.१०२)। **पांसुसमूहनेऽनिले=धूलिपटलोत्सारणसमर्थे वायौ।**
- 'समुह्य स्वां महामानी तदानीमेव येदिलः। पृतनां प्रेषयामास…' (शि॰भा॰८.३५)॥ **समुह्य=सन्निपात्य।**

'समिद्धमग्निं पाणिना परिसमहेन्न समूहिन्या' (आप॰ध॰१.४.१८)। **समूहिनी=सम्मार्जनी।**

## ऋ
- {समर्}
- ऋ (ऋ-गतिप्रापणयोः)।
- 'तेन मा समरामहि' (अथर्व॰११.२.७)।
- 'मा त्वया समरामहि' (अथर्व॰११.२.२०)। **तेन त्वया वा मा सङ्गस्महीत्याह।**  **अर्तेर्लुङि रूपम्।**
- 'ऋतस्य योना समरन्त नाभयः' (ऋ॰१.७३.१)।
- 'समारन्त ममाभीष्टाः सङ्कल्पास्त्वय्युपागते' (भट्टि॰८.१६)। उक्तोऽर्थः। '
- 'दभ्रेभिश्चित्समृता हंसि भूयसः' (ऋ॰१.३१.६)। **समृता=समृते=सङ्गते।**
- 'दिवः स्कम्भः समृतः पाति नाकम्' (ऋ॰४.१३.५)।
- 'समर्पयेन्द्र महता वधेन' (अथर्व॰६.६६.१)। **समर्पय=संयोजय=प्रहर=क्षिणु=विध्य।**
- 'इदं धनुर्लक्ष्यमिमे च बाणाः शृण्वन्तु मे भूपतयः समेताः। छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः' (भा॰आदि॰१८५.३५)॥ **समर्पयध्वम्=विध्यत।**
- 'अपरे दन्तवेष्टेषु कुम्भेषु च कटेषु च। शरैः समर्पिता नागाः … …' (भा॰द्रोण॰९०.१९)॥ **उक्तोऽर्थः।**
- 'स चिन्तयानो वैदेहीं कामबाणसमर्पितः' (रा॰३.५५.२)। **पञ्ज शरशराहत इत्याह।**
- 'देव इव सविता सत्यधर्मेन्द्रो न तस्थौ समरे पथीनाम्' (वा॰सं॰१२.६६)। **समरे पथीनाम्=पथिवतां (पथिकानां) सङ्गमस्थाने।**
- 'कथा न क्षोणी र्भियसा समारत' (ऋ० १।५४।१)। **भयेन किमिति न समं प्रद्रवन्तीत्याह। क्षोणीः=क्षोण्यः। तात्स्थ्याल्लोका जनाः।**
- 'समरन्त पर्व' (=पर्वाणि) (ऋ० ४।१९।९)। **समरन्त समारन्त समगच्छन्त, समधीयन्त समाहितान्यभवन्। पर्वाणि अङ्गानि।**
- 'धिया रथं न कुलिशः समृण्वति' (शां० ब्रा० १९।९)। **समृण्वति समानयति।**
- 'साधुर्वा यदि वा ऽ साधुः परैरेष समर्पितः' (रा० ५।५२।१९)। **समर्पितः सम्प्रेषितः।**

## ऋच्छ्
- {समृच्छ्}
- ऋच्छ् (ऋच्छ-गतीन्द्रियप्रलयमूर्त्तिभावेषु)।
- 'तस्मादनभिरूपाभिर्वारिभिर्मा त्वं समर्च्छसि'(=समृच्छसि) (भा॰उ॰७६.४)। **विध्यसीत्यर्थः।**
- 'समार्छन्मामका युद्धे कथं सञ्जय शंस मे। भरद्वाजं जिघांसन्तो सव्यसाचिवृकोदरौ' (भा॰द्रोण॰१८३.१७)॥ **समार्छन्=समासादयन्=अभिमुखमयुः। ताभ्यां सङ्गता अभूवन्नित्यर्थः।**
- 'वायुना हीदं यतमन्तरिक्षं न समृच्छति' (ऐ॰ब्रा॰२.४१)। **न समृच्छति न प्रलीयते न शीर्यत इति षड्गुरुशिष्यभट्टभास्करौ। यतं बद्धम्। यमेर्निष्ठा।**
- 'वज्रौ ह समृच्छेयातां तवोह वज्रौ न समृच्छेते' (श॰ब्रा॰१.२.५.२०)।
- 'यथाल्पधान्ये (अनसि) पात्राणि समृच्छेरन्नेव तस्योक्थानि समृच्छन्ते' (शां० ब्रा० ११।८)। **समृच्छेरन् सङ्घट्टेरन्। समृच्छन्ते परस्परमाहन्यन्ते।**
- 'उक्थानामनुसमरमीश्वरो यजमानं भ्रेषोऽन्वेतोः' (शां० ब्रा० ११।८)। **समरः सङ्घट्टनम्।**

## ऋञ्ज्
- {समृञ्ज्}
- ऋञ्ज् (ऋञ्जतिः प्रसाधनकर्मा छान्दसः)।
- 'समस्मिन्नृञ्जते गिरः' (ऋ० १।६।९)।

## ऋध्
- {समृद्ध्}
- ऋध् (ऋधु-वृद्धौ)।
- 'समिद्धहोमेन ह्येव समृद्धा आहुतयः' (श॰ब्रा॰१.५.३.७)। **समृद्धा सम्पन्नाः सम्यङ्निरुप्ता निरूढा (भवन्ति)।**
- 'असमृद्धेन कामेन' (रा॰२.९२.१६)। **असमृद्धः=अपूर्णः=असिद्धः।**
- 'देवान् कुर्युरदेवांश्च कः क्षिण्वंस्तान् (ब्राह्मणान्) समृध्नुयात्' (मनु॰९.३१५)। **समृद्धिं प्राप्नुयादित्याह।**
- 'अन्तःपुरसमृद्धं च क्रोशन्तं (राजानम्) पर्यदेवयन्' (रा॰२.४०.३८)। **अन्तःपुरसमृद्धमन्तःपुरसहितमिति यावत्।**

## ऋष्
- {समृष्}
- ऋष् (ऋषी-गतौ)।
- 'उभावन्तौ समर्षसि वत्सः सम्मातराविव' (अथर्व॰१३.२.१३)। **समर्षसि=योजयसि॥ सम्मातरौ=पुण्यात्मानौ मातरौ।**
- 'मर्य इव युवतिभिः समर्षति (ऋ॰९.८७.१६)। **समर्षति=सङ्गच्छते=सहचरो भवति।**

## कथ्
- {संकथ्}
- कथ् (कथ-वाक्यप्रबन्धे)।
- 'त्वया सङ्कथ्यमानेन महिम्ना सात्वतां पते। नातितृप्यति मे चित्तम् …' (भा॰पु॰८.५.१३)॥ **सङ्कथ्यमानेन=सङ्कीर्त्यमानेन=उपवर्ण्यमानेन=अभिष्टूयमानेन।**
- 'एवं सङ्कथिते कृत्स्ने मोक्षधर्मे' (भा॰सभा॰२२.३३)। **सङ्कथिते=प्रोक्ते=निरुक्ते=व्याख्याते=उपविष्टे।**

## कम्प्
- {संकम्प्}
- कम्प् (कपि-चलने)।
- 'अमर्षात्स्फुरमाणौष्ठः समकम्पत राक्षसः' (रा॰३.५७.२६)। **समकम्पत=बाढमकम्पत प्रावेपत।**
- 'अतिष्ठद् भ्रूणहा कोट्यां वार्धुषिः समकम्पत' (व॰ध॰२.४२)।

## कल्
- {संकल्}
- कल् (कल-गतौ सङ्ख्याने च)।
- 'तरुच्छिद्रप्रोतान् (शशिनः करान्) बिसमिति करी सङ्कलयति' (सुभा॰)। **सङ्कलयति=गृह्णाति। जानाति।**
- 'पत्तीन् सर्वान् अतिबलान् योत्स्यमानानवस्थितान्। एकः सङ्कालयिष्यामि वज्रपाणिरिवासुरान्' (भा॰वि॰६१.३०)॥ **विद्रावयिष्यामीत्याह।**
- 'गां दोग्ध्रीं समकालयन्' (हरि॰१.२१.२७)। **समकालयन्=वनमनयन्।**
- 'सङ्कलयति कालयति वा भूतानीति कालः' (सुश्रुते सूत्र॰६.२)। **सङ्कलयति=सङ्गृह्णाति।**
- 'न तु सङ्कालनं राज्ञो विना पुत्रेण मन्त्रिणः' (रा॰२.६६.१५)। **सङ्कालनं प्रेतनिर्हारम्।**
- सङ्गूढः स्यात्सङ्कलितः (अमरः)। **पिण्डीकृत इत्याह।**

## कस्
- {संकस्}
- कस् (कस-गतौ)।
- 'सङ्कसुको विसंस्थुलो भवति दुर्वृत्तो वा।'
- सङ्कसुकोऽस्थिर इत्यमरः। **श्मशानाग्निरपि सङ्कसुक उच्यते।**

## काल्
- {संकाल्}
- काल् (काल-क्षेपे)।
- 'यथा पशूनां सङ्घातं यष्ट्या पालः प्रकालयेत्। तथा भीमो गजानीकं गदया समकालयत्' (भा॰भीष्म॰६२.६३)॥ **समकालयत्=अक्षिपत्=प्राजत्।**

## काश्
- {संकाश्}
- काश् (काशृ-दीप्तौ)।
- 'ता वेपथुपरीताश्च राज्ञः प्राणेषु शङ्किताः। प्रतिस्रोतस्तृणाग्राणां सदृशं सञ्चकाशिरे' (रा॰२.६५.१४)॥ **सञ्चकाशिरे=प्रतिबभुः।**
- 'असभ्याः सभ्यसङ्काशाः सभ्याश्चासभ्यदर्शनाः' (भा॰शां॰१११.६५)। **सभ्यसङ्काशाः=सभ्यसन्निभाः=सभ्यसदृशाः।**

## कित्
- {संकित्}
- कित् (कित-निवासे रोगापनयने च)।
- 'सङ्केतो गृह्यते जातौ गुणद्रव्यक्रियासु च' (सा॰द॰)। **सङ्कतो रूढिः। सङ्केतः कामिनोनिश्चितपूर्वं सङ्गमस्थानम्।**
- 'नामसमेतं कृतसङ्केतं वादयते मृदुवेणुम्' (गीत॰५)।
- कान्तार्थिनी तु या याति सङ्केतं साभिसारिका (अमरः)।
- 'सं जानते मनसा सं चिकित्रे' (ऋ० १०।३०।६)। **संचिकित्रे=संचिकितिरे संकेतयन्ति सम्यक् पश्यन्ति बुध्यन्ते।**

## कुच्
- {संकुच्}
- कुच् (कुच-सङ्कोचने)।
- 'न मे मनः सङ्कुचति प्रदानात्' (अवदा॰श्रेष्ठि॰१२)। **प्रदाने न विचारयति।**
- 'प्रत्यङ् जनान् सञ्चुकोचान्तकाले' (नि॰१.१५.७)। **सङ्कोचयतीति दुर्गः।**
- 'न श्रुतेन न दानेन न सान्त्वेन न चेज्यया। त्वयेयं पृथिवी लब्धा न सङ्कोचेन चाप्युत' (भा॰शां॰१४.१८)॥
- सङ्कोचो याञ्चेति नील॰।
- 'न हि सङ्कुचितः पन्था येन वाली हतो गतः। समये तिष्ठ सुग्रीव मा वालिपथमन्वगाः' (रा॰४.३०.२०)॥ **सङ्कुचितः=संवृतः=निरुद्धः।**
- 'सङ्कुचितव्रणता '(सुश्रुते १.३६.२)। **क्षतस्य तनूभाव इत्याह।**

## कुल्
- {संकुल्}
- कुल् (कुल-संस्त्याने बन्धुषु च)।
- **संस्त्यानं सङ्घातः। बन्धुशब्देन बन्धुव्यापारो लक्ष्यते।**
- 'अन्योन्यप्रतिघातसङ्कूलचलत्कल्लोलकोलाहलैः' (उत्तर॰२.३०)। **सङ्कुलमक्रमं यथा स्यात्तथा।**
- 'महतः पौरजनस्य सङ्कुलेन विघटितायां तस्यामागतोऽस्मि' (मालती॰१)। **सङ्कुलम्=सम्मर्दः=अोघः=जननिकायः।**
- अथ सङ्कुलविलष्टे परस्परपराहते (अमरः)। **यावज्जीवमहं मौनी ब्रह्मचारी च मे पितेत्यादि सङ्कुलं वचः।**

## कृ
- {संकृ}
- कृ (डुकृञ्-करणे)।
- 'समिन्द्र गोभिर्मधुमन्तमक्रन्' (ऋ॰३.३५.८)। **समक्रन्=समकुर्वन्=समयुञ्जन्।**  **भूषणाद्यर्थाभावात्सुडागमो न कृतः।**
- 'इषुं समस्कुर्वत' (तै॰सं॰६.२.३.१) **धनुषि समदधुरित्यर्थः।**
- 'पित्रे चिच्चक्रुः सदनं समस्मै' (ऋ॰१०.८२.४)। **सञ्चक्रुः=निर्ममुः।**
- 'तस्यास्थिभिर्महाघोरं वज्रं सङ्क्रियतां दृढम्' (भा॰वन॰१००.१०)। **सङ्क्रियताम्=निर्मीयताम्। मूषणाद्यर्थविरहादत्रापि सुडभावः।**
- 'सौवर्णानि च भाण्डानि सञ्चक्रुस्तत्र शिल्पिनः' (भा॰आश्व॰८.३५)।
- 'तस्मिन् सङ्क्रियमाणे तु राघवस्याभिषेचने' (रा॰३.५३.५)। **सङ्क्रियमाणे=निर्वर्त्यमाने।**
- 'फलमूलामिषं शाकं संस्कृतं यन्महानसे' (भा॰वन॰३.७३)। **संस्कृतम्=श्रपितम्।**
- 'असूर्ते सूर्ते रजसि निषर्त्ते ये भूतानि समकृण्वन्निमानि (ऋ॰१०.८२.४)।
- 'असंस्कृतान् पशून् मन्त्रैर्नाद्याद्विप्रः कदाचन' (मनु॰५.५६)। **असंस्कृतान्=अशोधितान्। मन्त्रवत्प्रोक्षणादिसंस्कारशून्यानित्यर्थः।**
- 'सम्परिभ्यां करोतौ भूषणे' (पा॰६.१.१३७)।
- 'ककुभं समस्कुरुत' (शिशु॰९.२५)। **अभूषयदित्यर्थः।**
- 'सुसंस्कृतोपस्करया' (स्त्रिया भाव्यम्) (मनु॰५.१५०)। **सुशोधितकुण्डकटाहादिगृहभाण्डयेत्याह।**
- 'एष सर्वान्महीपालान् करदान् समकारयत्' (भा॰वि॰७०.२२)। **समकारयत्=अकारयत्। नार्थः समा।**
- 'दमघोषात्मजं वीरं संस्कारयत मा चिरम्' (भा॰सभा॰४५.३५)। **अग्निसंस्कारोऽस्य कार्यतामित्याह।**
- 'मधुना समकारि कानने रुचिरा काचन कान्तिरुच्चकैः' (पारिजात० ११।८)। **भूषणाद्यर्थाभावे सुट् न कृत इति साधु कृतम्। सम्शब्दप्रयोगस्तु पादपूरणः कवेरशक्तिं व्यनक्ति।**
- 'स प्रथमः संकृतिविश्वकर्मा' (तै० ब्रा० १।१।१।५)। **संकृतिः समीचीनव्यापारः।**

## कृत्
- {संकृत्}
- कृत् (कृती-छेदने)। 'यानि मांसानि संस्कृत्य सन्न्यासुः' (श॰ब्रा॰३.१.३.४)। **संस्कृत्य=खण्डशः कर्तित्वा=छित्त्वा।**

## कृष्
- {संकृष्}
- कृष् (कृष-विलेखने)।
- 'इच्छन् पक्षपुच्छाप्ययेषु चतुरङ्गुलं चतुरङ्गुलं सङ्कर्षति विकर्षत्यन्ते' (का॰श्रौ॰१६.८.१५)। **सङ्कर्षति=सङ्कोचयति। विकर्षति=विस्तारयति।**
- 'क्व चासौ पुरुषः श्यामो योऽसौ मां सञ्चकर्ष ह' (भा॰वन॰२९७.६५)। **सञ्चकर्ष=साकं कृष्टवान्।**
- 'कोटीः शतसहस्राणि हरीणां समकर्षत' (भा॰वन॰२८३.५)। **सेनानीः सन् सहानयदित्यर्थः।**
- 'यः परमः सङ्कर्षः सामावस्या' (गो॰गृ॰१.५.७)। **सङ्कर्षः सन्निकर्षः। निस्त्यक्तः। समैव सान्निध्यार्थं लब्धेः। यावदर्थं शब्दप्रयोगः।**

## कॄ
- {संकॄ}
- कॄ (कॄ-विक्षेपे)।
- 'शतहस्त समाहर सहस्रहस्त सङ्किर' (अथर्व॰३.२४.५)। **भूरि क्षिप। धनमस्मास्विति शेषः। धनवर्षं वर्षेत्याह।**
- 'सं दाशुषे किरतु भूरि वामम्' (तै॰सं॰३.३.११.५)। **उक्तोऽर्थः।**
- 'गामश्वं रथ्यमिन्द्र सङ्किर' (ऋ॰६.४२.२)।
- 'सं सहस्रा कारिषच्चर्षणिभ्य आ' (ऋ॰६.४८.१५)।
- 'ब्राह्मणाः क्षत्रिया वैश्याः सङ्कीर्यन्ते परस्परम्' (भा॰वन॰१९०.१७)। **सम्मिश्रिता भवन्ति=व्यतिकीर्यन्ते=योनिसङ्करमापद्यन्ते।**
- 'सङ्कीर्यन्ते ततः प्रजाः। न सङ्किरेत्तदन्नं च' (भा॰अनु॰१३६.१३)। **उत्कृष्टं निकृष्टेन न मिश्रयेदित्याह।**
- 'यत्र यत्र च सङ्कीर्णमात्मानं मन्यते द्विजः। तत्र तत्र तिलहोमो गायत्र्या वचनं तथा' (याज्ञ॰३.३०९)॥ **यत्र यत्र ब्रह्मवधादौ तज्जनितकल्मषजातेनात्मानं सङ्कीर्णमभिभूतं मन्यत इति तदर्थ इति मिताक्षरा।**
- 'अस्थि कङ्कालसङ्कीर्णा' (भूः) (भा॰आदि॰२१०.२४)। **सङ्कीर्णा=आकीर्णा=परीता=परिक्षिप्ता=सङ्कुला।**
- 'अनेकजनसकङ्कर्णान् ग्रामान्' (रात॰५.१०५)। **उक्तोऽर्थः।**
- 'मदोद्धतस्य नृपतेः सङ्कीर्णस्येव दन्तिनः' (हितोप॰४.१६)। **'सङ्कीर्णस्य=प्रभिन्नस्य। मत्तस्य=मदस्राविणः।**
- 'महीभुजो मदान्धस्य सङ्कीर्णस्येव दन्तिनः' (हितोप॰३.१३४)। **उक्तोऽर्थः।**
- 'नाकाले नाति सङ्कीर्णे…' (भुञ्जीत) (वि॰पु॰३.११.८३)। **नातिसङ्कुचिते स्थाने (?)।**
- जागर्त्येव हि दुष्टात्मा सङ्करेऽग्निरिवोत्थितः (भा॰शां॰१०३.१२)। **सङ्करेऽवकरे।**
- 'सकर्दमं तु वर्षासु प्रविश्य ग्रामसङ्करम् (मिताक्षरोद्धता यमस्मृतिः)। **ग्रामसङ्करः=ग्रामसलिलप्रवाहः।** (मिताक्षरा॰३.३०)।
- 'सङ्करो नरकायैव कुलघ्नानां कुलस्य च' (गीता१।४२)। **सङ्करः सङ्कीर्णता।**
- 'न संकिरेत्तदन्नं च' (भा० अनु० १३६।१३)। **इदं पुस्तके धृतपूर्वम्। व्याख्यान्तरन्यासायेहानुवादः। पुनर्भोजनं न कुर्यादिति वाक्यार्थः।**
- 'आप्तान्वितमसंकीर्णं शुचि कार्यं महानसम्' (सुश्रुत० सूत्र० ४६।५०१)। **असंकीर्णमसङ्कटम्। सावकाशम्।**

## क्लृप्
- {संक्लृप्}
- क्लुप् (क्लृपू-सामर्थ्ये)।
- 'तस्मात्तेन (मनसा) उभयं सङ्कल्पते सङ्कल्पनीयं चासङ्कल्पनीयं च' (छां॰उ॰१.२.७)। **सङ्कल्पते=इच्छति=कामयते। सङ्कल्पनीयम् एषणीयम्। असङ्कल्पनीयम् अनेषणीयम्।**
- 'कुमारास्ते विशाखं च पितृत्वे समकल्पयन्' (भा॰वन॰२८८.३)। **समकल्पयन्=मनस्यकुर्वन्।**
- 'राजदुहितुर्विलासप्रायमाकारमात्माभिलाषमूलमिव यथा सङ्कल्पयेत्' (दशकु॰)। **सङ्कल्पयेत्=उत्प्रेक्षेत।**
- 'लोम लोम्ना सङ्कल्पया त्वचा कल्पया त्वचम्' (अथर्व॰४.१२.५)। **योजयेत्यर्थः।**
- 'यथासङ्कल्पिताश्चेह सर्वान् कामान् समश्नुते' (मनु॰२.५)। **सङ्कल्पितान्=मनसा ध्यातान्।**
- 'अयाचितमसङ्कृप्तमुपपन्नं यदृच्छया (भैक्ष्यम्)' (भा॰आश्व॰४६.१९)।
- 'अतीतमपि न स्मरन्नपि च भाव्यसङ्कल्पयन्' (भर्तृ॰३.६३)। **उक्तोऽर्थः।**
- 'तेभ्यः सङ्कल्पिता भागाः स्वयमेव स्वयम्भुवा' (भा॰अनु॰९१.२४)। **सङ्कल्पिताः=निश्चिताः=निर्णीताः।**
- 'सङ्कल्पितार्थे विवृतात्मशक्तिमाखण्डलः काममिदं बभाषे' (कु॰३.११)। **चिकोर्षितेऽर्थ इत्याह।**
- 'तत्पुत्र शीघ्रं विधिना विधिज्ञैर्वसिष्ठमुख्यैः सहितो द्विजेन्द्रैः। सङ्कल्प्य राजानमदीनसत्त्वमात्मानमुर्व्यामभिषेचयस्व' (रा॰२.७२.५३)॥ **सङ्कल्प्य=अन्त्यामर्चामस्मै प्रयुज्य।**
- 'असङ्कल्पयन्' (कौ॰सू॰४२)। **अविचारयन्नित्याह।**
- 'सङ्कल्पयित्वा वत्सं तु मनुं स्वायम्भुवं प्रभुम्' (हरि॰१.६.१०)। **प्रकल्प्येत्यर्थः।**
- 'सङ्कल्प्य तेषां कुल्यानि (कीकसानि)' (भा॰आश्रम॰३९.२२)। **सङ्कल्प्य=एकीकृत्य।**
- 'तत् सङ्कल्पोपहितजडिमस्तम्भमभ्येति गात्रम्' (मालती॰१.३५)। **तत्सङ्कल्पस्तच्चिन्ता, तत्प्रतिसन्धानम्।**
- 'वृथैव सङ्कल्पशतैरजस्रमनङ्ग नीतोऽसि मया विवृद्धिम्' (शा॰३.५ पाठभेदः)।

## क्रम्
- {संक्रम्}
- क्रम् (क्रमु-पादविक्षेपे)।
- 'स वा उत्तरामेवोपवसेत्। समिव वा एष क्रमते' (श॰ब्रा॰१.६.३.३३)। **सङ्क्रमते=सङ्घट्टते=विरोधमुपैति=सङ्घर्षति।**
- 'सङ्क्रामतं मा जहीतं शरीरम्' (अथर्व॰७.५३.२)। **सम्बद्धौ भवतमित्याह। समवस्थितौ भवतमित्यर्थः।**
- 'कस्मादृक्सामयोः सङ्क्रामति' (श॰ब्रा॰८.१.३.५)। **ऋक्सामे सम्बध्नातीत्याह।**
- 'सम् अध्वानः क्रामेयुः' (श॰ब्रा॰१३.२.४.२)। **सङ्गच्छेरन्=एकी भवेयुः।**
- 'अर्वाङ् यज्ञः सङ्क्रामत्वमुष्मादधि मामभि' (तै॰सं॰७.३.११.१)। **सङ्क्रामतु=इत आगच्छतु।**
- 'जीवः सङ्क्रमतेऽन्यत्र क्रमबन्धनिबन्धनः' (भा॰वन॰२०९.२४)। **सङ्क्रमते=सञ्चरति=शरीरमन्यन्निगच्छतीति तात्पर्यार्थः।**
- '(बर्हिणः) सङ्क्रामन्त इवाभान्ति पुष्पिताः कमलाकराः' (रा॰५.५२.१३)।
- 'एवं स सङ्क्रमंस्तत्र स्वर्गलोके महायशाः। ततो ददर्श शक्रस्य पुरीम्…' (भा॰वन॰९६.५५)। **सङ्क्रमन्=सङ्क्रामन्=परिक्रामन्=विचरन्।**
- 'सङ्क्रामन्तौ बहून्देशान् शैलाच्छैलं वनाद्वनम्। ततः पुष्करिणीं रम्यां पम्पामासादयिष्यथः' (रा॰३.७६.५)॥ **उक्तोऽर्थः।**
- 'पुत्रसङ्क्रान्तलक्ष्मीकैर्यद्वृद्धैरिक्ष्वाकुभिर्धृतम्' (उत्तर॰१)।
- 'अस्मिन् (अशोके) सङ्क्रान्तानीव कुसुमानि' (माल॰५.५)। **अशोकान्तरेभ्यः सङ्क्रम्य सञ्चर्येहाशोके प्राप्तानि सन्निविष्टानीत्याह।**
- 'रविसङ्क्रान्तसौभाग्यश्चन्द्रमा न प्रकाशते' (रा॰३.२.१३)। **इहोदाहृतिषु सम्शब्दः पूर्वस्थानप्रच्युतिपूर्वकं स्थानन्तरप्राप्तिं द्योतयति।**
- 'औपसर्गिकरोगाः सङ्क्रामन्ति नरान्नरम्' (सुश्रुते निदान॰६.२६)। **सञ्चारिणो भवन्तीत्यर्थः।**
- 'कालो ह्ययं सङ्क्रमितुं द्वितीयं सर्वोपकारक्षममाश्रमं ते' (रघु॰५.१०)। **इहापि पूर्ववद्वेद्यम्।**
- 'अनद्धा वै सङ्क्रान्तयोर्यदीतरो वेतरमभिभवतीतरो वेतरम्' (श॰ब्रा॰१.६.३.३३)। **सङ्क्रान्तयोः सङ्घट्टमानयोः=स्पर्धमानयोः=विरुन्धानयोः।** '
- जरां त्वेतां त्वमन्यस्मिन् सङ्क्रामय' (भा॰आदि॰८३.३९)। **स्वस्मान्निष्क्रमय्यान्यत्र पुरुषे प्रापयेत्याह।**
- 'विभीषणे सङ्क्रमय्य श्रियं वैरिणः' (रघु॰१२.१०४)।
- 'स तु तं (धनुर्वेदं) प्रतिगृह्यैव पुत्रे सङ्क्रामयिष्यति' (भा॰अनु॰५६.८)। **स्वेन गृहीतां स्वस्थां धनुर्विद्यां पुत्रेऽर्पयिष्यतीत्याह।**
- 'कदाचिदयं पाप इदमकार्यं मयि सङ्क्रामयेत्' (मृच्छक॰)। **अन्यदीयं पापं मय्यारोपयेदित्याह।**
- 'इत्युक्त्वा समयं तत्र चक्राते तावुभौ नृप। अन्योन्यस्याभिसन्देहे तो सङ्क्रामयतां ततः' (भा॰उ॰१९२.८)। सङ्क्रामयताम्=समचरताम्=साहचर्यमगच्छताम् इति कश्चित्। विन्यमयेतामित्यर्थ इति नीलकण्ठः। **सन्देहे लिङ्ग इति च सः।**
- 'स ते दुहितरं… वृणुते। वरदः शम्भुरस्मत्सङ्क्रामितैः पदैः' (कु॰६.७८) अस्मासु निवेशितैर्वचोभिरित्यर्थः।
- 'रसातलं सङ्क्रमिते तुरङ्गे' (रघु॰२.१३३)।
- 'सङ्क्रामितो भरद्वाजो मरुद्भिः क्रतुभिर्विभुः' (हरि॰१.३२.१४)। **भारतस्य (नष्टपुत्रस्य) पुत्रत्वं प्रापितः (पुत्रोऽसन्) इत्यर्थः।**
- 'एते शक्ताः पुरीं लङ्कां सप्राकारां सतोरणाम्। उत्पाट्य सङ्क्रामयितुम्' (रा॰६.१.४१)। **सङ्क्रामयितुम्=स्थानान्तरं प्रापयितुम्।**
- सङ्क्रमो दुर्गसञ्चर इत्यमरः। **स्वामी तु सङ्क्राम इति पठति।**
- 'सङ्क्रमा भेदिताः सर्वे नावश्च प्रतिषेधिताः (भा॰वन॰१५.१५)। **सङ्क्रमा नदीसेतवः।**
- 'नदीमार्गेषु तथा सङ्क्रमानवसादयेत्' (भा॰शां॰६९.३९)। **सङ्क्रमान्=अवतरणार्थान् सेतून्।**
- 'ततस्तैः सङ्क्रमः सर्वः प्रत्युक्तः शास्त्रकोविदैः' (हरि॰१.२०.६५)। **सङ्क्रम उपायान्तरेण शम इति नील॰।**
- 'विद्यानुष्ठानसम्पन्नो यज्वा पण्डित एव वा। वैश्वदेवे तु सम्प्राप्तः सोऽतिथिः स्वर्गसङ्क्रमः' (बौ॰ध॰२.३.५.१२ गोविन्दस्वामिधृतः शातातपश्लोकः)। **सङ्क्रमः=सञ्चरः=मार्गः।**
- 'असाधुभ्योऽर्थमादाय साधुभ्यो यः प्रयच्छति। आत्मानं सङ्क्रमं कृत्वा कृच्छ्रधर्मविदेव सः' (भा॰शां॰१३२.४)॥ **सङ्क्रमः=नागमनमार्गः।**
- 'मृजेर्वृद्धिः' (७.२.११४)। **अत्रेदं पठ्यते भाष्ये- इहान्ये वैयाकरणा मृजेरजादौ सङ्क्रमे विभाषा वृद्धिमारभन्ते। तत्र कैयटीयं व्याख्यानम्- सङ्क्रामतो गुणवृद्धी अस्मादिति व्युत्पत्त्या गुणवृद्धिप्रतिषेधनिमित्तभूतः क्विप्प्रत्ययः सङ्क्रमशब्देनोच्यते, योगरूढेः।**
- 'सेतुमेव तं सङ्क्रमणं यजमानः कुरुते स्वर्गस्य लोकस्य समष्टये' (श॰ब्रा॰१३.२.१०.१)। **सङ्क्रामति पारं गच्छत्यनेनेति सङ्क्रमणः, सेतुविशेषणम्।**
- 'यदि दुःखमकृत्वा तु मम संङ्क्रमणं भवेत्' (रा॰२.१३.१२)। **सङ्क्रमणं स्वर्गं प्रति गमनम्।**
- 'कथं ज्वरश्च शोषश्च नेत्राभिष्यन्द एव च। औपसर्गिकरोगाश्च सङ्क्रामन्ति नरान्तरम्' (सुश्रुत० निदा० ५।२६)॥ **संक्रामन्ति आविशन्ति। सोऽभवन्मन्मथाक्रान्तः सङ्क्रान्तः स्वेदवारिणि ( )। सङ्क्रान्तः प्रतिबिम्बितः प्रतिफलितः।**
- 'मिथोदर्पेण सङ्क्रान्ताः' (बृ० क० म० वेताल १।१६०)। **संक्रान्ताः सङ्गताः समं क्रान्ता वा।**
- 'योषिद्भिः सह संक्रान्ताश्चिक्रीडुर्जहृषुश्च वै' (रा० ७।२६।८)। **संक्रान्ताः संगताः सहचरिताः।**
- 'न पर हृदि संक्रान्ता चित्रं दिक्ष्वपि शून्यता' (कथा० ३३।१३८)। **संक्रान्ता व्याप्ता।**

## क्रीड्
- {संक्रीड्}
- क्रीड् (क्रीडृ-विहारे)।
- 'तस्य सङ्क्रीडमानस्य महादेवस्य धीमतः। शितिकण्ठस्य देवस्य दिव्यं वर्षशतं गतम्' (रा॰१.३६.६)॥ **सङ्क्रीडमानस्य=रममाणस्य=विहारमनुभवतः। नार्थः समा।**
- 'हरः सङ्क्रीडमानश्च उमया सह पर्वते' (रा॰१.४७.१०)।
- चित्रं सङ्क्रीडमानास्ताः क्रीडनैर्विविधैः (रा॰१.९.१४)। **उक्तोऽर्थः।**
- 'सङ्क्रीडन्ति शकटानि' (पा॰१.३.२१ सूत्रवृत्तौ)। **कूजन्तीत्यर्थः।**
- 'सङ्क्रीडते खले रामा नगे मेघोऽम्बु मुञ्चति' (बृ० क० को० ५८।२९)। **सङ्क्रीडते क्रीडति खेलति। खले इति सामीप्ये सप्तमी।**
- 'तासां सङ्क्रीडमानानामेव वादित्रनिःस्वनः' (रा० ३।११।२०)। **उक्तोऽर्थः।**

## क्रुध्
- {संक्रुध्}
- क्रुध् (क्रुध-क्रोधे)।
- 'सङ्क्रुध्यसि मृषा किं त्वं दिदृक्षं माम् मृगेक्षणे' (भट्टि॰८.७६)। **अनर्थकः सम्-शब्दः।**
- 'धर्मराजो न सङ्क्रुध्येत्' (भा॰वन॰२३९.९)।

## क्रुश्
- {संक्रुश्}
- क्रुश् (क्रुश-आह्वाने रोदने च)।
- 'एवमुक्ते तु भीष्मेण ततः सञ्चुक्रुशुर्नृपाः' (भा॰सभा॰४४.३५)। **समम् उच्चैश्चक्रन्दुः।**
- 'सङ्क्रोशतामेनान् (अमित्रान्) द्यावापृथिवी' (अथर्व॰८.८.२१)। **सक्रोधमभिसम्बोधयतामित्याह।**
- 'ऋतावरीरिव सङ्क्रोशमानाः' (ऋ॰४.१८.६)। **सङ्क्रोशमानाः=सङ्क्रोशन्त्यः=उच्चैः शब्दायमानाः।**
- 'जनयिष्यति सङ्क्रोशं रामस्य विवासनम्' (रा॰२.५८.३०)। **सङ्क्रोशम्=हाहाकारम्। दुःखमिति तु तिलकः।**
- 'एतेन वा अङ्गिरसः संक्रोशमानाः स्वर्गं लोकमायन्' (पञ्च० ब्रा० १२।३।२३)। **संक्रोशमानाः संहत्य शब्दं परस्पराह्वानरूपं प्रियवाक्यं वदन्तः।**

## क्षर्
- {संक्षर्}
- क्षर् (क्षर-सञ्चलने)।
- 'इन्द्रस्य सोम जठरे समक्षरः' (ऋ॰९.८५.५)। **समक्षरः=समस्यन्दथाः।**
- 'तदश्रु सङ्क्षरितमासीत्' (श॰ब्रा॰६.३.१.२८)।

## क्षि
- {संक्षि}
- क्षि (क्षि-क्षये)।
- 'पशून्त्सङ्क्षिणाति' (अथर्व॰३.२८.२)। **एषा विजाता यमिनी पशूनां हानये कल्पत इत्याह।**
- 'आदित्यस्य गतागतैरहरहः सङ्क्षीयते जीवितम्' (भर्तृ॰३.४४)। **हीयत इत्यर्थः।**

## क्षिप्
- {संक्षिप्}
- क्षिप् (क्षिप-प्रेरणे)।
- 'सङ्क्षिप्य संरम्भमसद्विपक्षम्' (भट्टि॰२.५२)। **सङ्क्षिप्य=उपसंहर।**
- 'महार्णवं विक्षिपेत्सङ्क्षिपेच्च' (भा॰१४.११६१)। **सङ्क्षिप्तं सङ्कुचितं कुर्याद् इत्याह।**
- 'स यातस्तेजसा व्योम सङ्क्षिपन्निव वेगितः' (रा॰)। **उपसंहरन्निव, सङ्कोचमापादयन्निव।**
- 'शरीरमत्यर्थं सङ्क्षिप्य' (रा॰५.१.१९७)। **सङ्क्षिप्य=तनूकृत्य।**
- 'विस्तीर्यैतन्महज्ज्ञानमृषिः सङ्क्षिप्य चाब्रवीत्' (भा॰आदि॰१.५१)।
- 'सङ्क्षिप्यते यशो लोके घृतबिन्दुरिवाम्भसि (मनु॰७.३४)।
- 'सङ्क्षिप्येत क्षणमिव कथं दीर्घयामा त्रियामा' (मेघ॰१०७)। **उपसंह्रियेत।**
- 'धर्मपाशेन सङ्क्षिप्तः प्रकाशं नाभ्युदैक्षत' (रा॰२.४०.३९)। **धर्मपाशेन बद्ध इत्याह। संयुक्त इति पाठान्तरम्।**
- '(भृगवः) सङ्क्षिप्तास्तस्य तेजसा' (भा॰पु॰८.१८.२५)। **मन्दीकृताः=मन्दीकृततेजस्काः। अभिभूताः।**
- 'भिन्दिपालान् कुठारांश्च …। युगपत् सङ्क्षिपन्ति स्म वधार्थं कृष्णनन्दने' (हरि॰२.१०५.५७)॥ **समं क्षिपन्तीत्यर्थः। समानार्थः। युगपच्छब्देन तदर्थगतेः।**
- 'ततो द्विजोत्तमास्तोयं सङ्क्षिपन्ति महामुने' (वि॰पु॰२.८.५१)। **क्षिपन्ति प्रक्षिपन्तीति वाऽर्थः।**
- 'यावदूर्ध्वमधश्चैव ग्रीवां सङ्क्षिपते पशुः' (भा॰शां॰११२.१४)। **सङ्कोचयतीत्यर्थः।**
- 'सङ्क्षिपेच्च महामेरुम्' (भा॰आदि॰७१.३६)। **सङ्क्षिप्तं सङ्कुचितं कुर्यादित्याह।**
- 'कालः सङ्क्षिपते सर्वाः प्रजा विसृजते पुनः' (भा॰आदि॰१.२४९)। **सङ्क्षिपते=संहरते।**
- 'सत्त्वं सङ्क्षिप्यते लोके नरैः पण्डितमानिभिः' (भा॰वन॰१९०.१४)। **उक्तोऽर्थः।**
- 'मम्लौ न गात्रं न मुमूर्च्छ चेतः सञ्चिक्षिपे न क्षतजं क्षरद्वा' (अवदा॰८.४२)। **न सञ्चिक्षिपे=नोपरराम, न विराममाप। न तस्थौ।**
- 'सङ्क्षिप्यतां जवनिका' (स्वप्न॰)। **सङ्गृह्य तामित्याह। अपनीयतामिति त्वार्थिकोऽर्थः।**
- 'शुभाशुभान्वितान् भावान् विसृजन् सङ्क्षिपन्नपि' (भा॰अनु॰१४.७२)। **सङ्क्षिपन्=संहरन्।**
- 'सम्मूढनिगमां सर्वां सङ्क्षिप्तविपणापणाम्' (अयोध्याम्) (रा॰२.११४.१३)। **सङ्क्षिप्ताः संवृता विपणापणाः पण्यवीथयो यस्यां ताम्।**
- 'न तत्र चन्द्रार्ककरैर्दिगङ्गना विभान्ति सङ्क्षिप्ततमोऽवगुण्ठनाः' (अवदा॰ब्रह्म॰२१)। **सङ्क्षिप्तम्=अपनीतम्।**
- 'सङ्क्षिप्तधैर्योऽपि मनोभवेन' (अवदा॰चूडू॰८)। **सङ्क्षिप्तधैर्यः=संहृतधीरभावः।**
- 'सङ्क्षिप्तनीवारासु (भूमिषु)' (रघु॰१.५२)। **सङ्क्षिप्तो राशीकृतो नीवारस्तृणधान्यं यासु तासु।**
- 'मत्पराक्रमसङ्क्षिप्तराज्यभोगपरिच्छदः' (भट्टि॰५.८६)। **मत्पराक्रमेण सङ्क्षिप्तौ अपहृतौ राज्यभोगपरिच्छदौ यस्य सः।**
- 'एकप्राकारसङ्क्षिप्तं कोसलराज्यं कृत्वा' (प्रतिमा॰१)। **सङ्क्षिप्तम्=परिक्षिप्तम्। अपूर्वः प्रयोगः समर्थनामपेक्षते।**
- 'एष ते त्रिषु लोकेषु सङ्क्षिप्यापः पिबाम्यहम्' (हरि॰१.३२.४६)।
- 'इन्द्रियाणि च सङ्क्षिप्य मनः सङ्क्षिप्य चञ्चलम्' (चरके शारीर॰३.२७)। **सङ्क्षिप्य=प्रत्याहृत्य=व्यावर्त्य विषयेभ्य इति यावत्।**
- 'स्कन्दः सनत्कुमारश्च तेजः सङ्क्षिप्य तिष्ठतः' (हरि॰१.३६)। **सङ्क्षिप्य=निगृह्य।**
- 'सोऽहं भुजाभ्यां दीर्घाभ्यां सङ्क्षिप्यास्मिन्वनेचरान्' (रा॰३.७१.१४)। **सङ्क्षिप्य=सङ्गृह्य=गृहीत्वा।**
- 'समरव्यायामसङ्क्षोभितान् निरुपचारं सङ्क्षिप्य केशान्' (प्रतिज्ञा॰१)। **सङ्क्षिप्य=संहत्य।**
- 'सग्रहं कृष्ण नक्षत्रं सङ्क्षिप्यारिविमर्दन' (हरि॰२.४०.४४)। **सङ्कोचं प्राप्येति नील॰। दुःश्लिष्टपदमिदं पद्यम्।**
- 'प्रजासङ्क्षेपसमये दण्डहस्तमिवान्तकम्' (भा॰वन॰१५५.२७)। **सङ्क्षेपसमये=संहारकाले। स्यात्पुलाकस्तुच्छधान्ये सङ्क्षेपे भक्तसिक्थके इत्यमरोक्तिं व्याचक्षाणः स्वाम्याह- सङ्क्षेपे क्षिप्रे यथा- पुलाककारी विपुलाशयः स्यात्। तेन सङ्क्षेपः क्षिप्रवचनो भवतीति स मनुत इत्यनुमा।**
- 'सङ्क्षेपो विक्षेपः कृतः' (कौ॰अ॰२.८.२६)। **जनसमूहदेयः पिण्डकरः सङ्क्षेपः। विक्षेपो विप्रकीर्णकरः कृतः, समूहिभ्यः प्रत्येकं विभज्य ग्राह्यः कृत इत्यर्थः।**
- 'द्वाविमौ पक्षिणौ नित्यौ सङ्क्षेपौ चाप्यचेतनौ' (भा॰आश्व॰४७.१६)।
- 'पक्षिणौ जीवेश्वरौ। सङ्क्षिप्येते ययोस्तौ सङ्क्षेपौ, तयोरुपाधी बुद्धिमाये' (नील॰)।
- 'मार्गशीर्षं तु यो मासमेकभक्तेन संक्षिपेत्' (भा० अनु० १०६।१७)। **संक्षिपेत् उपसंहरेत्, समाप्नुयात् यापयेत्।**
- 'यान्यान्बाणानर्जुनस्तु संचिक्षेप शिवोपरि' (स्कन्दपु० के० १८१।६२)। **संचिक्षेप प्रास। अस्थाने सम्शब्दः। विरुद्धमतिकृद्धि सः।**
- 'तत्र तत्र च दृश्यन्ते संक्षिप्ताः काष्ठसंचयाः' (रा० ३।११।४२)। **संक्षिप्ताः सङ्ग्रहीताः, राशीकृताः।**
- 'सर्वास्त्राणि निकृत्तानि संक्षिप्तान्यमरैर्गणैः' (शि० पु० २।४।१५।६०)। **संक्षिप्तानि क्षिप्तानि। अस्थाने सम्शब्दः।**
- 'शस्त्राण्यस्त्राण्यनेकानि संक्षिप्तानि ह्यबुद्धितः। दधीचस्याश्रमे…' (स्कन्द पु० १।१६।९१)॥ **संक्षिप्तानि निक्षिप्तानि।**
- 'हारं वक्षसि केनापि दत्तमज्ञेन मर्कटः। लेढि जिघ्रति संक्षिप्य करोत्युत्तममासनम्' (भामिनी० १।९४)॥ **संक्षिप्य=अवक्षिप्य=अधः क्षिप्त्वा। सम्शब्दस्त्वत्रार्थेऽशक्तः। पादपूरण इति चेत्। हन्त पण्डितराजेनापि पादपूरणस्य समाश्रय इति दोषलेशास्पृष्टानां गिरां क्वाऽवकाशः।**
- 'गतः सत्त्वस्य संक्षेपः' (रा० ६।१०९।६)। **संक्षेपः संग्रहस्थानम् इति तिलकः। सङ्ग्रह इति भूषणे गोविन्दराजः। रावणवधे विलपतो विभीषणस्योक्तिरियम्।**

## क्षुद्
- {संक्षुद्}
- क्षुद् (क्षुदिर्-सम्पेषणे)।
- 'बबन्धुर्बन्धनीयांश्च क्षोद्यान् सञ्चुक्षुदुस्तथा। बिभिदुर्भेदनीयांश्च तांस्तान् देशांस्ततस्ततः' (रा॰२.८०.१०)। **सञ्चुक्षुदुः सम्यक् पिपिषुः। नार्थः समा। धातुरेव केवलः सम्पेषणे पठितः।**

## क्ष्णु
- {संक्ष्णु}
- क्ष्णु (क्ष्णु-तेजने)।
- 'सङ्क्ष्णुत्येव गायेत् सङ्क्ष्णुत्येव हि वाचं पुरुषो वदति' (षड्विंश॰२.२)। **सङ्क्ष्णुत्य=निशाय। तीव्रं तारं कृत्वेत्यर्थः।**
- 'सङ्क्ष्णुवान इवोत्कण्ठाम्' (भट्टि॰८.४०)। **सङ्क्ष्णुवानः=तीव्रामुत्कष्ठां कुर्वाणः।**
- 'वक्षः पीठे घनास्त्रब्रणकिणकठिने संक्ष्णुवानः पृषत्कान्' (हनुमन्नाटके १।३१)। **तीक्ष्णी कुर्वन्नित्यर्थः। समः क्ष्णुव इति तङ्।**

## खाद्
- {संखाद्}
- खाद् (खादृ-भक्षणे)।
- 'असङ्खादन् निगिरेत्' (लाट्या॰श्रौ॰४.११.१३) **असङ्खादन अचर्वन् इत्यर्थः।**

## खिद्
- {संखिद्}
- खिद् (खिद-परिघाते)।
- 'समित् तान् वृत्रहाऽखिदत्खे अराँ इव खेदया' (ऋ॰८.७७.३)। **समखिदत्=समयुनक्, संयुक्तान् अधात्।**
- 'अथ ह प्राण उच्चिक्रमिष्यन्त्स यथा सुहयः षड्वीशशकून् सङ्खिदेदेवमितरान् प्राणान् समखिदत्' (छां॰उ॰५.१.१२)। **सङ्खिदेत्=उद्धरेत्।**

## ख्या
- {संख्या}
- ख्या (ख्या-प्रकथने)।
- 'समख्ये देव्या धिया' (वा॰सं॰४.२३)। **दिव्येन मनसा युक्तो दृश्येऽहमित्याह।**
- 'सोमः समादित्येभिरख्यत' (ऋ॰९.६१.७)। **समख्यत=साहचर्येरणादृश्यत। सोम आदित्यैः सहचरितः प्रकाशत इत्याह।**
- 'अथैनां सोमक्रयण्या सङ्ख्यापयति' (श॰ब्रा॰३.३.१.११-१२)।
- 'सङ्ख्याता अस्य निमिषो जनानाम्' (अथर्व॰४.१६.५)। **सङ्ख्याताः=परिगणिताः।**
- 'वयमस्य यथा लोके सङ्ख्याताः सौम्यसाधुभिः। भार्याः पुत्राश्च शिष्याश्च…' (रा॰२.१०१.१९)॥ **सङ्ख्याताः=समाख्याता इच्छाविनियोगार्हतयेति तिलकः।**
- 'ततः सङ्ख्यातुमारेभे तद्वचो गुणदोषतः (भा॰उ॰६०.१)। **सङ्ख्यातुम्=विमर्ष्टुम्।**
- 'सङ्ख्याने कुशलो गवाम्' (भा॰वि॰३.८)। **सङ्ख्याने=परीक्षायाम्। अत एव सङ्ख्यावान् पण्डित उच्यते।**
- तथा चामरः पठति- धीरो मनीषी ज्ञः प्राज्ञः सङ्ख्यावान् पण्डितः कविः। अत एव च गोपनामसु गोसङ्ख्य इति पठितम्। **गाः सञ्चष्टे गणयति गुणदोषतः परीक्षत इति तदर्थः।**
- निर्मन्युश्चाप्यसङ्ख्येयः पुरुषः क्लीबसाधनः' (भा॰उ॰१३३.६)। **असङ्ख्येयः=अगणनीयः।**
- 'सञ्चक्ष्या दुर्जनाः' (पा॰२.४.५४ सूत्रे वृत्तौ)। **वर्जनीया इत्याह।**
- 'नैष शक्यो मया वीरः संख्यातुं रथसत्तमः' (भा० उ० १६७।५)। **संख्यातुं योधयितुम्। संख्य हि युद्धं भवति।**
- 'सं यस्मिन् विश्वा वसूनि जग्मुः' (ऋ० १०।६।६)। **संजग्मुः स्वत्वेन संगतानि भवन्ति।**
- 'स त्वमग्ने सूर्यस्य वर्चसा ऽगथाः' (तै० सं० १।५।५।५)। **समगथाः समगंस्थाः सम्पृक्तोसि।**
- 'औदुम्बर्या दक्षिणा (=दक्षिणतः) प्रावृतो निपद्यते तदेव (=तदानीमेव) सङ्गच्छते' (पञ्च० ब्रा० १७।१२।५)। **सङ्गच्छते म्रियते।**
- 'दरिद्रशब्दस्यैकस्य नासीत्तत्रार्थसङ्गतिः' (कथा० ३४।१२०)। **अर्थसंगतिः=अर्थान्वयः=अर्थेन योगः।**
- 'संगत्या भरतः श्रीमान् राज्येनार्थी स्वयं भवेत्' (रा० ६।१२५।१७)। **संगत्या चिरपरिचयेन कैकेयीसंगत्या वेति तिलककारः। इदं व्यवहारानवबोधमूलकम्, अनभिप्रेतं च रामस्य। वस्तुतः संगत्येति समापत्त्या, यदृच्छया, दैवयोगादित्यादिभिः समानार्थकम्। पुस्तके भारतगतेन प्रमाणप्राचुर्येण प्रतिष्ठापितो ऽयमर्थ इति नेह वितायते। रामश्च मानुष्यकसुलभचित्तवृत्तिपरिवृत्तिमेव कादाचित्कीं निमित्तीकृत्य भरतस्य राज्यकामत्वमाशङ्कते। श्रीमान् श्रियं प्राप्तः श्रियं हातुं नेच्छेदित्यभिप्रायः।**
- 'अहं राष्ट्री संगमनी वसूनाम्' (ऋ० १०।१२५।३)। **संगमनी संगमयित्री, उपासकानां प्रापयित्री।**

## गम्
- {संगम्}
- गम् (गम्लृ-गतौ)।
- 'सञ्जग्मिरे पथ्या रायो अस्मिन्त्समुद्रे न सिन्धवो यादमानाः' (ऋ॰६.१९.५)। **एकीभूताः, एकायनं गता इत्याह।**
- 'यत्र देवाः समगच्छन्त विश्वे' (ऋ॰१०.८२.६)। **समवायन्नित्याह।**
- 'सङ्गच्छध्वं संवदध्वम्' (ऋ॰१०.१९.२)। **सङ्गताः सङ्घटिता भवतेत्याह।**
- 'संश्रुतेन गमेमहि (मा श्रुतेन विराधिषि)' (अथर्व॰१.१.४)। **सङ्गतो निरन्तरो नः स्वाध्यायोऽस्तु।**
- 'ये सिन्धुवितस्ते समगंसाताम्' (रात॰५.९७)। **एते भगवत्यौ कलिन्दकन्यामन्दाकिन्यौ सङ्गच्छेते। उभयत्र सम्भेदमाप्नुत इत्यर्थः।**
- 'मर्यो न योषामभि निष्कृतं यन्त्सङ्गच्छते कलश उस्रियाभिः' (ऋ॰९.९३.२)। **सङ्गच्छते=मिथुनी भवति=संविशति=सम्भवति।**
- 'सङ्गच्छ पौस्नि स्त्रैणं मां युवानं तरुणि शुभे' (भट्टि॰५.९१)। **सङ्गच्छेत्यत्र सकर्मकत्वात्तङ् न।**
- 'वाक्यार्थो न सङ्गच्छते' (वे॰सा॰)। **न घटत इत्याह। ग्रामं सङ्गच्छति=ग्रामं गच्छति=प्राप्नोति।**
- 'सङ्गच्छस्व मया सार्धमेकेनैकः' (भा॰आदि॰१५३.२८)। **सङ्ग्रामयस्वेत्याह।**
- 'सृष्टप्राणो भृशतरं तेन चेत् सङ्गमो मम' (भा॰सभा॰८०.४७)। **सङ्गमः=सङ्ग्रामः। सृष्टप्राणः=उत्सृष्टप्राणः=प्राणव्ययेनापि कृतः।**
- 'शस्त्राणां सङ्गमश्चैव घोरस्तत्राभवत्पुनः' (भा॰शल्य॰१४.२६)। **सङ्गमः=सङ्घट्टः=प्रतिघातः।**
- 'वीरिण्या सह सङ्गम्य दक्षः प्राचेतसो मुनिः। आत्मतुल्यानजनयत्सहस्रं संशितव्रतान्' (भा॰आदि॰७५.५)॥ **सङ्गम्य=सम्भूय=मिथुनीभूय।**
- 'सा मया सह सङ्गम्य पुनः कन्या भविष्यसि' (भा॰वन॰३०७.१६)। **उक्तोऽर्थः।**
- 'वलीसङ्गतगात्रस्तु दुर्दर्शो दुर्बलः कृशः' (भा॰आदि॰८४.६)। **वलीव्याप्तावयवः।**
- 'खे सङ्गतान्यवाद्यन्त देवतूर्याण्यनेकशः' (हरि॰२.३०.३८)। **सङ्गतानि=निरन्तराणि।**
- 'सङ्गतं घृतं सङ्गतं तैलमित्युच्यते एकीभूतमिति गम्यते' (२.१.१ सूत्रे भाष्ये)। **एकीभूतं संशीनमित्याह।**
- 'सङ्गताः परमायत्ता रामेण सह संयुगे' (रा॰३.३६.६)। **सङ्गताः=युयुत्सयाऽभिमुखं गताः।**
- 'कथं काश्यपदायादाः पुंश्चल्यो मयि सङ्गताः' (भा॰पु॰८.९.९) **=मयि सङ्गताः=मामाश्लिष्टाः, मां परिष्वक्तवत्यः।**
- 'यस्य भार्या परसङ्गता' (पञ्चतं॰)। **पुमन्तरे बद्धभावा।**
- 'दिष्ट्या मे सङ्गतं त्वया' (भा॰वन॰२१५.१४)। **सङ्गतम्=समागमः।**
- 'अतः परीक्ष्य कर्तव्यं विशेषात् सङ्गतं रहः' (शा॰५.२४)। **रहः सङ्गतम्=रहसि कृतं मैत्र्यम्।**
- 'यः सङ्गतानि कुरुते मोहाच्छ्राद्धेन मानवः' (मनु॰३.१४०)। **सङ्गतानि=सम्बन्धान्।**
- 'विषयैः सङ्गतं चास्तु त्यजेयं सङ्गतं यदि' (भा॰आश्व॰७.२३)।
- 'अथ शुश्राव सङ्गत्या वेदाध्ययननिःस्वनम्' (भा॰आदि॰१७७.१२)। **सङ्गत्या=समापत्त्या=यदृच्छया=दैवयोगात्।**
- 'समीक्ष्य कृष्णा वरयेत्सङ्गत्यैकतमं वरम्' (भा॰आदि॰१८४.१८)।
- 'सङ्गत्या तत्र भगवान् विष्णुरासीच्चतुर्भुजः' (भा॰उ॰१०४.२३)।
- 'सकृज्जातिगुणोपेतः सङ्गत्या गृहमागतः' (भा॰अनु॰११७.२८)।
- 'सङ्गत्या जठरे न्यस्तं रेतोबिन्दुमचेतनम्' (भा॰शां॰३३१.२३)। **उक्तोऽर्थः।**
- 'यथा नः सर्व इज्जनः सङ्गत्यां सुमना असत्' (अथर्व० ३।२०।६)। **संगत्यां संगमने प्राप्तौ।**

## गाह्
- {संगाह्}
- गाह् (गाहू-विलोडने)।
- '(सुग्रीवः) समगाहिष्ट चाम्बरम्' (भट्टि॰१५.५९)। **आकाशमाक्रान्तवानित्याह।**

## गुप्
- {संगुप्}
- गुप् (गुपू-रक्षणे)।
- 'बालभावेन सङ्गुप्तः शत्रुभिश्च न धर्षितः' (भा॰अनु॰५.२२)। **सङ्गुप्तः सम्यग्रक्षितः।**
- 'न चैव तिष्ठामि तथाविधेषु नरेषु सङ्गुप्तमनोरथेषु' (भा॰अनु॰५.१४)। **सङ्गुप्तमनोरथाः=प्रच्छन्नकामाः।**

## गुह्
- {संगुह्}
- गुह् (गुहू-संवरणे)।
- सङ्गूढः स्यात्सङ्कलित इत्यमरः। **सम्पिण्डित इत्याह।**

## गॄ
- {संगॄ}
- गॄ (गॄ-शब्दे, गॄ-निगरणे)।
- 'न सख्यमिन्द्रोऽसुन्वता सङ्गृणीत' (ऋ॰४.२५.७)। **अनुपगच्छतीत्याह।**
- 'यददास्यन्ना उत सङ्गृणामि (अथर्व॰६.११९.१)। **सङ्गृणामि=प्रतिजाने दास्यामीति।**
- 'यदन्नमद्म्यनृतेन देवा दास्यन्नदास्यन्नुत सङ्गृणामि' (अथर्व॰६.७१.३)। **उक्तोऽर्थः। सङ्गृणामि निगिरामीति संस्कृतशार्मण्यकोषकारौ। अयं च तयोर्महितयोर्विभ्रमः। सम्पूर्वो गृणातिः प्रतिशाने रूढः। रूढिं च प्रत्यनादरो न युक्तः। सायणोऽप्यत्रैव सूक्ते स्माह- सम्पूर्वो गुणातिः प्रतिज्ञायां वर्तत इति।**
- 'नित्यं शब्दं सङ्गिरते' (पा॰१.३.५२ सूत्रवृत्तौ)। **प्रतिजानीत इत्याह।**
- 'वसूनि देशांश्च निवर्तयिष्यन् रामं नृपः सङ्गिरमाण एव। तयाऽवजज्ञे…' (भट्टि॰३.८)॥ **उक्तोऽर्थः।**
- 'यथास्वं सङ्गिरन्ते स्म गोप्तीषु स्वामिनो गुणान्' (भट्टि॰८.३१)। **अभ्युपगच्छन्ति=सम्मनसः सन्तो वदन्तीति तात्पर्यम्।**
- 'मन्दाक्रान्ता…तां सङ्गिरन्ते' (श्रुत॰)॥ **ऐकमत्येन व्यपदिशन्तीत्याह। अत्र प्रतिज्ञानेऽर्थे गिरतेस्तौदादिकस्य प्रयोगो व्यवहारभ्रंशकृत इत्यस्माभिर्व्याकरणचन्द्रोदये तिङन्तप्रकरणे सप्रमाणमुपपादितमिति तत एवावसातव्यम्।**
- 'यद्गिगामि सङ्गिरामि समुद्र इव सङ्गिरः' (अथर्व॰६.१३५.३)। **सङ्गिरामि=सम्यग्गिरामि=निगिरामि।**
- 'सखा सख्युर्न प्रमिनाति सङ्गिरः' (अथर्व॰१८.४.६०)। **सखा (सोमः) अभिषवस्तोत्रादिना सखिभूतस्य यष्टुः सङ्गिरः सङ्गीर्यमाणानि इदमेव फलं सोमादेव लभेयेत्येवं प्रतिज्ञायमानानि काम्यमानानि वस्तूनि (सायणः)।**
- 'दक्षिणानां च सङ्गरे घ्नन् धर्मेण न दुष्यति' (मनु० ८।३४९)। **सङ्गरो ऽवरोध इति मेधातिथिः। दक्षिणाधनगवाद्यपहारनिमित्ते संगरे संग्रामे इति कुल्लूकः।**

## गै
- {संगै}
- गै (गै-शब्दे)।
- 'पुराणैरिमं यजमानं राजभिः साधुकृद्भिः सङ्गायतेति तं सथा सङ्गायन्ति' (श॰ब्रा॰१३.४.३.३)। **सङ्गायन्ति=साकं गायन्ति।**
- 'वीणागाथिनौ संशास्ति सोमं राजानं सङ्गायेतामिति' (आश्व॰गृ॰१.१४)। **उक्तोऽर्थः** ।
- 'सङ्गीयमानसत्कीर्तिः सस्त्रीभिः सुरगायकैः' (भा॰पु॰३.२२.३३)।
- 'सामसङ्गायः' (पा॰३.२.८ सूत्रवृत्तौ)। **साम सुष्ठु गायतीति।**

## ग्रन्थ्
- {संग्रन्थ्}
- ग्रन्थ् (ग्रन्थ-सन्दर्भे)।
- 'वि शुष्णस्य सङ्ग्रथितमनर्वा विदत्' (ऋ॰१०.६१.१३)। **सङ्ग्रथितम्=सन्नद्धम्। सन्दृब्धम्। सम्बद्धम्।**
- 'तेन सङ्ग्रथिताः सुमनस आबध्नामि यशो मयि' (पा॰गृ॰२.७)। **सङ्ग्रथिताः=गुम्फिताः।**

## ग्रह्
- {संग्रह्}
- ग्रह् (ग्रह-उपादाने)।
- 'इमे चिदिन्द्र रोदसी अपारे यत्सङ्गृभ्णाः काशिरित्ते' (ऋ॰३.३०.५)। **सङ्गृभ्णाः=समगृभ्णाः=समगृह्णाः=समं करेणावधाः।**
- 'यथा हि गोवृषो वर्षं प्रतिगृह्णाति लीलया। तथा भीमो नरव्याघ्रः शरवर्षं समग्रहीत्' (भा॰द्रोण॰१२८.१७)॥ **समग्रहीत्=अन्तराले प्रत्यरौत्सीत्।**
- 'यक्ष्मणा समगृह्यत' (भा॰आदि॰१०२.७०), **राजयक्ष्मणाऽगृह्यत=अभ्यसूयत। अत्र सम्शब्दो विशेषकृन्न। रुजां कर्तृतायां केवलस्य ग्रहो बहुलं प्रयोगदर्शनात्-** 'श्वेतकेतुं ह किलासो जग्राह' (छां॰उ॰) इत्यादिषु।
- 'औषधानि च सर्वाणि मूलानि च फलानि च। चतुर्विधांश्चैव वैद्यान् सङ्गृह्णीयाद्विशेषतः' (भा॰शां॰६९.५९)॥ **सङ्गृह्णीयात्=समानयेत्=समाहरेत्=सन्निपातयेत्।**
- 'सङ्गृह्णीयादनुरूपान् सहायान्' (भा॰उ॰३७.२४)। **उपार्जयेदित्याह।**
- 'हालाहलं विषं घोरं सञ्जग्राहामृतोपमम्' (रा॰१.४५.२६)। **अत्रापि समा नार्थः।**
- 'अलं वैरेण ते राजन् पुत्रः सङ्गृह्यतामिति' (भा॰स्त्री॰१.१४)। **सङ्गृह्यताम्=नियम्यताम्=वार्यताम्।**
- 'श्रुतदेवां तु कारूपो वृद्धशर्मा समग्रहीत्' (भा॰पु॰९.२४.३६)। **भार्यां प्रत्यग्रहीदित्यर्थः। अस्थाने सम्शब्दः।**
- 'यदसौ भगवन्नाम म्रियमाणः समग्रहीत्' (भा॰पु॰६.२.१३)। **उदचारयत्, अकीर्तयदिति विवक्षति। अत्रापि समा नार्थः।**
- 'मूर्ध्ना सञ्जगृहे शापम्' (भा॰पु॰६.१७.३७)। **सञ्जगृहे=आददे। छन्दोरिरक्षिषया यत्र तत्र सममुपादत्तेऽर्थानपेक्षोऽवशः कविः।**
- 'लोहितदर्शने यावतस्तत्प्रस्कन्द्य पांसून् सङ्गृह्णीयात्' (गौ॰ध॰३.३.२१)। **सङ्गृह्णीयात्=पिण्डान् कुर्यात्।**
- 'शोणितं यावतः पांसून् सङ्गृह्णाति महीतलात्' (मनु॰४.१६८)। **सङ्गृह्णाति=पिण्डी करोति।**
- 'अहं ते सङ्ग्रहीष्यामि शत्रुरथारुजान्' (भा॰वि॰४५.१८)। **संयंस्यामि। सारथ्यमास्थास्यामीत्याह। -** 'प्रोषितपतिकामपचरन्तीं पतिबन्धुस्तत्पुरुषो वा सङ्गृह्णीयात्' (कौ॰अ॰४.८९)। **नियम्य रक्षेदित्यर्थः।**
- 'अखिलमिह कमठः सञ्जरीगृह्यते च। भृशं सङ्गृह्णाति सङ्कोचयति स्वानि गात्राणि। यन्मध्ये चपालस्य सङ्गृहीतमिव भवति' (श॰ब्रा॰३.७.१.१२)। **सङ्गृहीतम्=सङ्कुचितम्।**
- 'मध्ये सङ्गृहीतमिव हि शिरः' (श॰ब्रा॰७.५.१.२३)। **उक्तोऽर्थः।**
- 'स सङ्गृहीतो रथिभिर्गजो वै' (भा॰शल्य॰२०.२०)। **सङ्गृहीतः=रुद्धः।**
- 'आप इव काशिना (=मुष्टिना) सङ्गृभीताः' (ऋ॰७.१०४.८)। **मुष्टावन्तर्धृता इत्याह।**
- 'सा कृपासङ्गृहीतेन हृदयेन मनस्विनी' (भा॰वन॰१२.१०३)। **कृपासङ्गृहीतेन=कृपावशीकृतेन=कृपाविधेयीकृतेन।**
- 'मयि सङ्गृभितात्मनाम्' (भा॰पु॰३.२१.२४)। **अयि नियतमनसाम् इति विवक्षति। सङ्गृभितमिति च्युतसंस्कृतिकम्। तमिमं कामतः कृतं शब्दविकारं पाणिनीया न सहन्ते। अयं च बहुलो भागवते।**
- 'तथैव वृत्रस्य वधे सङ्गृहीता हया मया' (भा॰वन॰१७१.१९)। **सङ्गृहीताः=संयताः। अहमेषां क्षत्ताऽभूवमित्याह।**
- 'अर्जुनस्य तदानेन सङ्गृहीता हयोत्तमाः (भा॰वि॰३६.१८)।
- 'तम् (रथम्) आस्थितः केशवसङ्गृहीतं कपिध्वजो गाण्डिवबाणपाणिः' (भा॰भीष्म॰२२.१०)। **उक्तोऽर्थः।**
- 'सुसङ्गृहीतराष्ट्रः पार्थिवः' (मनु॰७.११३)। सु **ष्ठुवशीकृतदेश इत्याह। प्रसह्यैव स्वसा तवामुना भुजङ्गमेन सङ्गृहीता। =वशेकृता।**
- 'वाग्यतः सङ्गृहीतात्मा सर्वभूतदयान्वितः' (भा॰शां॰१०४.५१)। **सङ्गृहीतात्मा=यतमनाः।**
- 'सङ्गृहीतमनुष्यश्च' (रा॰)। **सम्यक् पालनेनानुरञ्जितमनुष्यः।**
- 'सङ्गृहीतलाङ्गूलः संयतचतुश्चरणः' (तन्त्रा॰१.१२)। **सङ्गृहीतलाङ्गूलः=सङ्क्षिप्तपुच्छः।**
- 'हेतुफलाश्रयालम्बनैः सङ्गृहीतत्वादेषामभावे तदभावः' (यो॰सू॰४.११)। **सङ्ग्रहीता व्याप्ताः।**
- 'हन्त सङ्गृहीतोऽधिकारः' (मुद्रा॰३)। **सङ्गृहीतः प्रतिसंहृतः।**
- 'सङ्गृभ्या न आ भरा भूरि पश्वः' (ऋ॰३.५४.१५)। **सङ्गृभ्या=सङ्गृभ्य (साहितिको दीर्घः)। सङ्गृह्य समाहृत्येत्याह।**
- 'सङ्गृह्य धनं सुबहु मणिरत्नमजाविकम्' (रा॰१.१७.१५)। **उक्तोऽर्थः।**
- 'स सद्य एति पूर्वस्मादुत्तरं समुद्रं लोकान्त्सङ्गृभ्य' (अथर्व॰११.७.६)। **सङ्गृभ्य=हस्ते धृत्वा। सङ्ग्राहो मुष्टिबन्धो भवतीति यतः।**
- 'क्षत्तारं चापि सङ्गृह्य पृष्ट्वा कुशलमव्ययम् (भा॰आश्व॰५२.३१)। **सङ्गृह्य=उपसङ्गृह्य पादग्रहणं कृत्वा।**
- 'सङ्गृह्य तमलङ्कारं ताश्च तिस्रः सुरस्त्रियः' (हरि॰२.४१.३५)। **सङ्गृह्य=प्रतिगृह्य=प्रतीष्य।**
- 'ततो मुहूर्तं सङ्गृह्य स्यन्दनप्रवरं हरिः' (भा॰सभा॰४५.६४)। **सङ्गृह्य=निरुध्य।**
- 'गच्छ चाश्वं महाभाग सङ्गृह्य पुरुषर्षभ' (रा॰१.४१.२१)। **संयम्य रश्मिष्वादायेत्याह।**
- 'सुयोधनमसङ्गृह्य न शक्या भूः ससागरा। केवला भोक्तुम्…' (भा॰स्त्री॰१५.७)॥ **असङ्गृह्य=असन्नियम्य।**
- 'तैस्तैरुपायैः सङ्गृह्य' (मनु॰८.४८)। **सङ्गृह्य वशे कृत्वा।**
- 'प्रज्वाल्य तत्र चैवाग्निमकरोत्पाणिसङ्ग्रहम्' (रा॰७.१२.२०)। **पाणिसङ्ग्रहम्=पाणिग्रहणम्। समा नार्थः।**
- 'धनैः कार्योऽस्य सङ्ग्रहः' (मनु॰३.१३८)। **सङ्ग्रहः=सभ्यग्ग्रहः।**
- 'पर्याप्तो राजसङ्ग्रहे' (भा॰शां॰१२०.५०)। **राजसङ्ग्रहे=सामन्तवशीकरणे।**
- 'एष वै परमो योगो मनसः सङ्ग्रहः स्मृतः' (भा॰पु॰११.२३.६१)। **सङ्ग्रहः=संयमः।**
- 'यक्षैः क्रियतेऽभीषुसङ्ग्रहः' (वि॰पु॰२.१०.२१)। **अभीषुसङ्ग्रहः=रश्मिसंयमनम्। सङ्ग्रहीता यन्ता भवतीति यतः।**
- 'न मन्याहनुसङ्ग्रहः' (चरक॰सू॰५.८४)।
- 'कृतप्रकृतिमुख्यसङ्ग्रहैः' (अमात्यः) (रघु॰१९.५५)। **कृतं प्रधानपौरजनसन्निपातनं यस्तैरित्यर्थः।**
- 'तथा ग्रामशतानां कुर्याद्राष्ट्रस्य सङ्ग्रहम्' (मनु॰७.११४)। **सङ्ग्रहम्=रक्षास्थानम्।**
- 'न सोऽस्ति कश्चित् त्रिषु सङ्ग्रहेषु' (रा॰५.४८.५)। **सङ्ग्रहा लोकाः।**
- 'भोक्तृभिः कर्मणा सङ्गृह्यन्त इति सङ्ग्रहा लोका इति तिलकः।
- 'विसृष्टस्य रणे तस्य परमास्त्रस्य सङ्ग्रहे' (भा॰सौ॰१५.६)। **सङ्ग्रहे=संहारे=प्रतिसंहारे।**
- 'निग्रहेणापि पापानां साधूनां सङ्ग्रहेण च' (मनु॰८.३३२)। **सङ्ग्रहेण=समर्थनेन=परिपोषणेन।**
- 'भ्रातॄणां सङ्ग्रहार्थं सुखार्थं चापि लक्ष्मण' (रा॰२.९७.६)। **सङ्ग्रहार्थम्=सम्यक् पालनार्थम्।**
- 'न कुलं न कृतं विद्या न दत्तं नापि सङ्ग्रहः' (रा॰२.३९.२३)। **सङ्ग्रहः=दृष्टेऽपि दोषे स्वीकारः, अथवा सङ्ग्रहो बन्धनादिरिति तिलकः।**
- 'तत्ते पदं सङ्ग्रहेण ब्रवीम्योमित्येतत्' (कठ॰उ॰१.२.१५)। **सङ्ग्रहेण=सङ्क्षेपेण।**
- 'तत्ते पदं सङ्ग्रहेण प्रवक्ष्ये' (गीता ८.११)। **उक्तोऽर्थः।**
- 'पुनर्ददौ सुरपतिर्मह्यं वर्म ससङ्ग्रहम्' (भा॰द्रोण॰१०३.२०)। **ससङ्ग्रहम्=सोपदेशम्।**
- 'स्नेहसहितं द्रवत्वं सङ्ग्रहेऽपि हेतुर्भवति' (यथा सक्तुकादौ)। **सङ्ग्रहः पिण्डीभावः।**
- 'आपः सङ्ग्रहात्' (गौड॰सां॰का॰३९)। **पिण्डीभावकरणादित्याह।**
- 'सङ्ग्रहानुग्रहे यत्नः सदा कार्योऽनसूयता। निग्रहश्चापि …' (भा॰शां॰१४०.५३)॥
- 'लोकसङ्ग्रहमेवापि सम्पश्यन् कर्तुमर्हसि' (गीता)। **लोकस्येष्टे प्रवर्तनमनिष्टाच्च निवारणं लोकसङ्ग्रहः।**
- 'अहो मल्लस्य सङ्ग्राहः' (३.३.३६ सूत्रवृत्तौ)। **दृढमुष्टितेत्यर्थः।**
- 'किञ्चिदम्लं सङ्ग्राहि किञ्चिदम्लं भिनत्ति च' (चरके सू॰२६.५०)। **सङ्ग्राहि=कोष्ठबन्धकारि।**
- 'अप्रत्तासु च कन्यामु प्रत्तास्वेके हि कुर्वते। लोकसङ्ग्रहणार्थं हि यदमन्त्रास्स्त्रियो मताः' (बौ॰ध॰१.५.११.५)॥ **लोकसङ्ग्रहणं महाजनवशीकार इति गोविन्दस्वामी।**
- 'आकाशस्थावकाशदानं कर्म, वायोर्व्यूहनं विन्यासरूपं, तेजसः पाकोऽपां सङ्ग्रहणं पिण्डीकरणरूपम्' (मनु॰१.१८ इत्यत्र कुल्लूकः)।
- 'कनकभूषणसङ्ग्रहणोचितो यदि मणिस्त्रपुणि प्रतिबध्यते' (तन्त्रा॰१.१.२६)। **सङ्ग्रहणोचितः=प्रतिवापस्योचितः।**
- 'कनकभूषणसङ्ग्रहणोचितो यदि मणिस्त्रपुणि प्रणिधीयते' (पञ्चत॰१.८५) इत्यत्र पाठः। **उक्तोऽर्थः।**
- 'अब्राह्मणस्य शारीरो दण्डः सङ्ग्रहणे भवेत्' (बौ॰ध॰२.२.४.१)। **सङ्ग्रहणं पारदार्यम्।**
- 'स्तेयं च साहसं चैव स्त्रीसङ्ग्रहणमेव च' (मनु॰८.६)।
- स्त्रियाः परपुरुषसम्पर्क इति कुल्लूकः।
- 'मूले च' (८.३५७)। मनुना स्वायम्भुवेन स्वयं सङ्ग्रहणं व्याख्यातम्। तद्यथा स्त्रियं स्पृशेददेशे यः स्पृष्टो वा मर्षयेत्तथा। परस्परस्यानुमते सर्वं सङ्ग्रहणं स्मृतम् इति।
- 'पुमान् सङ्ग्रहणे ग्राह्यः केशाकेशि परस्त्रियाः' (याज्ञ॰२.२८३)। **स्त्रीपुंसयोर्मिथुनीभावः सङ्ग्रहणमिति मिताक्षरा।**
- 'वर्चसो द्यावापृथिवी सङ्ग्रहणी' (अथर्व॰१९.५८.३)। **सङ्ग्रहणी=सङ्ग्रहण्यौ=दात्र्यौ।**
- 'सङ्ग्रहीता च मनुष्यान्' (आप॰ध॰२.८.२०-२१)। **सङ्ग्रहीता=अर्थप्रदानप्रियवचनप्रयोगादिना वशे कर्ता। तृनि रूपम्।**
- 'मातलिं सङ्ग्राहकमित्युवाच' (अवदा॰शक्रजा॰)। **सङ्ग्राहकः=क्षत्ता, सारथिः।**
- 'इत्युक्त्वा निशितं बाणं समगृह्णाद् दुरासदम्' (पद्मपु० ५।३४।२५)। **अस्थाने समुपमर्गः।**
- 'विमानं पुष्पकं दिव्यं संगृहीतं तु रक्षसा' (रा० ६।१२७।६२)। **संगृहीतं हृतं स्ववशे कृतम्।**
- 'द्रव्यान्तरानुत्पत्तौ च तृणोपलकाष्ठादिषु जतुसंगृहीतेष्वपि नाभविष्यताम्' (धारणकर्षणे) (न्याय भा० २।१)। **जतुसंगृहीतेषु जतुना संयुक्तेषु।**
- 'क्रियतां दारसङ्ग्रहः' (कथा० ११८।१२१)। **सङ्ग्रहो ग्रहणम्।**
- 'ततो निक्षिप्य काकुत्स्थो लक्ष्मणं द्वारि सङ्ग्रहम्' (रा० ७।१०३।१५)। **सङ्ग्रहं रक्षितारमिति भूषणम्। द्वारपालम् इति यावत्। सम्यगुक्तार्थग्रहणवन्तम् इति तु तिलकः। नेदं हृदयग्रहणीयम्। न ह्येवं दुरूहमुदाहरन्त्यृषयः।**
- 'धर्म्यमर्थ्यं यशस्यं च सोपदेशं ससङ्ग्रहम्' (ना० शा० १।१४)। **सङ्ग्रहः सम्यग् ग्रहणमित्यभिनवगुप्तः।**
- 'त्वत्सुतासङ्ग्रहो ऽस्माकं राजन् विशति नो स्फुटम्' (वृ० क० को० १०।८७)। **संग्रहः संजीवनम्।**
- 'इति मद्वचनाद्रामो वक्तव्यो मम सङ्ग्रहः' (रा० ७।४८।१८)। **रामं प्रति वक्तव्यस्य सन्देशस्य सङ्ग्रहः संक्षेपः। संग्रहः सामदानोक्तिरिति कोषः।**
- 'संग्रहो नाम संयोगसहचरितं गुणान्तरं स्नेहद्रवत्वकारितम् अपां संयोगादामे कुम्भे ऽग्निसंयोगात्पक्वे' (न्या० भा० २।१।३६)। **संग्रह एकीभावः।**
- 'परदाराभिमर्शेषु' (मनु० ८।३५२)। **अभिमर्शः सङ्ग्रहणम्। अत्रार्थे संग्रहणशब्दप्रयोगः ३५६-३५९ श्लोकेषु वरीवृत्यते। परस्त्रीकामत्वं संग्रहणमिति मेधातिथिः।**
- 'सूतश्च गामणी च क्षत्ता च सङ्ग्रहीता' (पञ्च० ब्रा० १९।१।४)। **सङ्ग्रहीता भाण्डागारस्य पालक इति सायणः।**
- 'त्यागिनं सङ्ग्रहीतारं सानुक्रोशं जितेन्द्रियम्' (रा० ६।१२२।८)। **संग्रहीतारं यथाकालं यथान्यायं रत्नादेः समाहर्तारम्।**
- 'आयामतो विस्तरतः स्वमानदेहेन लोकत्रयसङ्ग्रहेण' (भा० पु० ३।८।२५)। **लोकत्रयसङ्ग्रहेण लोकत्रयं सङ्गृह्यत मीयतेऽत्रेति तेन देहेन।**
- 'एष वै परमो योगो मनसः संग्रहः स्मृतः' (भा० पु० ११।२०।२१)। **सङ्ग्रहो निग्रहः संयमः।**

## घट्
- {संघट्}
- घट् (घट-चेष्टायाम्)।
- 'सान्द्रं लेढि रसामृतं विचिनुते तात्पर्यमुद्रां च यः। सङ्घटते… काव्यश्रमज्ञो जनः' (का॰मी॰१.४)॥ **सङ्घटते=युज्यते।**
- 'सञ्जघटे लोकः' (रात॰६.२४२)। **समियायेत्याह।**
- 'भेरीमृदङ्गवीणानां कोणसङ्घाटितः' (शब्दः) (रा॰२.७१.२६)। **सङ्घाटितः=ताडनेनोत्पादितः।**
- 'तत्सर्वाः स घट्यन्तां प्रजाः' (कथा॰१३.१८३)।
- 'सङ्घाटितासङ्ख्यचण्डालडामरमण्डल…' (रात॰५.३२६)।
- 'सङ्घटय्याखिलान् स्थेयान्' (रात॰६.२८)। **सङ्घटय्य=सङ्गमय्य=सन्निपात्य।**

## घट्ट्
- {संघट्ट्}
- घट्ट् (घट्ट-चलने)।
- 'अन्योन्यमिश्रितैः शस्त्रैराकाशं सञ्जघट्टिरे। बभञ्जुश्चिच्छिदुश्चैव तयोर्बाणाः सहस्रशः' (रा॰६.६८.३०)। **सञ्जघट्टिरे=चालयामासुः सञ्जघृषुः सम्पिपिषुः।**
- 'सङ्घट्टयति सैन्यानि द्रोणस्तु रथिनां वरः' (भा॰द्रोण॰९५.२२)। **सङ्घट्टयति=सम्मेलयति=सङ्गमयति।**
- 'सङ्घट्टयन्द्विजान् सर्वान्' (रात॰५.४५६)। **सन्निपातयन्नित्याह।**
- 'सङ्घट्टयन्नङ्गदमङ्गदेन' (रघु॰६.७३)। **सङ्घट्टयन्=सङ्घर्षयन्।**
- 'न्यवर्तत ततः कर्णः सङ्घट्टित इवोरगः' (भा॰द्रोण॰१८८.११)। **सङ्घट्टितः प्रतिहतः।**

## घुष्
- {संघुष्}
- घुष् (घुषिर्-अविशब्दने, विशब्दनं प्रतिज्ञानम्, ततोऽन्यस्मिन्नर्थे, शब्द इत्यन्ये)।
- 'द्विजसङ्घुष्टं सरः' (भा॰वन॰१२५.११)। **पक्षिनिनादितमित्याह।**
- अष्टाध्याय्यां (७.२.२८) इत्यत्र वृत्तौ सङ्घुष्टं वाक्यमाह, सङ्घुषितं वाक्यमाहेत्युदाहरणे। **उच्चैरुदीरितमित्यर्थः।**

## घृष्
- {संघृष्}
- घृष् (घृषु-सङ्घर्षे)।
- 'प्रयोगनिपुणैः प्रयोक्तृभिः सञ्जघर्ष सह मित्रसन्निधौ' (रघु॰१९.३६)। **सङ्घर्षः पराभिभवेच्छा। पस्पर्धे इत्यर्थः। धात्वर्थेन कर्मण उपसङ्ग्रहाद्घृषिरत्राकर्मकः।**
- 'सन्ति देवनिकायाश्च सङ्कल्पाज्जनयन्ति ये। वाचा दृष्ट्या तथा स्पर्शात् सङ्घर्षेणेति पञ्चधा' (भा॰आश्रम॰३०.२२)॥ **सङ्घर्षेण=रत्या=मैथुनेन।**
- 'तस्मिंश्च भ्राम्यमाणेऽद्रौ स घृष्यन्तः परस्परम्' (भा॰आदि॰१८.२२)॥ **सङ्घृष्यन्तः सङ्घृष्यमाणाः। सम्मृद्यमाना इत्यर्थः।**
- 'पुष्पमासे हि तरव सङ्घर्षादिव पुष्पिताः' (रा० ४।१।९२)। **सङ्घर्षः स्पर्धा।**

## घ्रा
- {संघ्रा}
- घ्रा (घ्रा-गन्धोपादाने)।
- 'तमाहृतमग्निभिः सङ्घ्रापयन्ति' (श॰ब्रा॰१२.५.१.१३)। **गन्धं ग्राहयन्तीत्यर्थः। शम्शब्दोऽत्र विशेषको न।**

## चक्ष्
- {संचक्ष्}
- चक्ष् (चक्षिङ्-व्यक्तायां वाचि, छन्दसि तु दर्शनेऽपि)।
- 'यदमुष्मै स्वाहाऽमुष्मै स्वाहेति जुह्वत् सञ्चक्षीत' (श॰ब्रा॰१३.३.५.२)। **सञ्चक्षीत=गणयेत्।**
- 'सञ्चक्षाणो भुवना देव ईयते' (ऋ॰६.५८.२)। **गणयन् सम्पश्यन्वेत्याह।**
- 'संयूथेव जनिमानि चष्टे' (ऋ॰७.६०.३)। **उक्तोऽर्थः।**
- 'न पततः सं सञ्चक्षीत' (आप॰ध॰१.११.३१.१७)। **पतत्त्रिणो न गणयेदित्याह।**
- 'यस्य त्रसन्ति शवसः सञ्चक्षि शत्रवः' (ऋ॰६.१४.४)। **सञ्चक्षि=दर्शने, चिन्तायाम्।**
- 'घोरमुत्पातजं भयम्। सञ्चचक्षेऽथ मेधावी शरीरे चात्मनो जराम्' (रा॰२.१.२७)। **सञ्चचक्षे=ददर्श।**
- 'चक्षुर्भ्यां सञ्चक्षाणो दहन्निव अहनद् हरिम्' (भा॰पु॰३.१९.८)। **उक्तोऽर्थः।**
- 'मेरोरप्यन्तरं पार्श्वे पूर्वं सञ्चक्ष्व सञ्जय। निखिलेन महाबुद्धे माल्यवन्तं च पर्वतम्' (भा॰भीष्म॰७.१)। **सञ्चक्ष्व=उपवर्णय, विस्तरेणाख्याहि।**
- 'सञ्चक्षे कं पृश्निमेतामुपाजे' (अथर्व॰५.१०.२)। **सञ्चक्षे परीक्षितुम्।**
- 'दशावयवानेके नैयायिका वाक्ये संचक्षते' (न्याभा० १।१।३२)। **संचक्षते संगृणते प्रतिजानते।**
- 'न पततः संचक्षीत' (सत्या० श्रौ० २६।८।३५)। **पुस्तके धृतमिदमापस्तम्बीयमिति कृत्वा। इह सत्याषाढीयं तदनूद्यते व्याख्यान्तरयोजनाय। ज्योतींषि पतन्ति न कथयेत्परस्मा इति व्याख्यान्तरम्।**

## चर्
- {संचर्}
- चर् (चर-गतिभक्षणयोः)।
- 'सर्वा दिशः समचरद् रोहितोऽधिपतिर्देवः' (अथर्व॰१३.२.४१)। **समचरत्=आक्रामत्=व्याप्नोत्।**
- 'सर्वा दिशः समचरत्सैन्यं विक्षोभयन्निव' (भा॰द्रोण॰२१.३४)। **उक्तोऽर्थः।**
- 'उभौ लोकौ सञ्चरसि इमं चामुं च देवल' (समस्तृतीयायुक्तात् १.३.५४ सूत्रे भाष्ये)।
- 'नान्तराग्नी (गार्हपत्याहवनीयौ) सञ्चरति' (आप॰श्रौ०६.१.२.७)।
- 'सञ्चरिष्यति लोकांश्च देवगन्धर्वरक्षसाम्' (भा॰आश्रम॰२०.३५)।
- 'क्वचित्पथा सञ्चरते सुराणाम्' (रघु॰१३.१९)। **सञ्चरते=गच्छति।**
- 'शिष्यो गुरोर्नृपश्रेष्ठ प्रतिकूलं न सञ्चरेत्' (वि॰पु॰३.९.४)। **सञ्चरेत्=आचरेत्=व्यवहरेत्। अस्थाने सम्शब्दः। केवलेन चरतिनाऽऽचरतिना वैवमर्थं ब्रूयात्।**
- 'चरन्तः सञ्चरन्तश्च तत्र वातमजामृगाः' (बृ॰श्लो॰८.४२)। **सञ्चरन्तः परिक्रामन्तः।**
- 'सञ्चारयामास जरां तदा पुत्रे महात्मनि' (भा॰आदि॰७५.४५)। **सञ्चारयामास=सङ्क्रमयामास।**
- 'सुहृदि वत्से वाङ्मयं समस्तमेव सञ्चारयामास' (हर्ष॰कविवंशवर्णने)। **उक्तोऽर्थः।**
- 'ह्रस्वमासाद्य सञ्चारं नासौ विनमते क्वचित्' (भा॰वन॰७५.९)। **सञ्चारम् द्वारम्।**
- 'यत्रौषधिप्रकाशेन नक्तं दर्शितसञ्चराः। अनभिज्ञास्तमिस्राणां दुर्दिनेष्वभिसारिकाः' (कु॰६.४३)। **सञ्चरो मार्गः। सञ्चरतेऽनेनेति व्युत्पत्तेः।**
- 'दक्षिणपश्चिमे अन्तरेण सञ्चरः' (गो॰गृ॰३.७.१०)। **सञ्चरः सञ्चरणमार्गः।**
- 'तेषां पौष्णान्तानि पञ्च सञ्चराणि' (आप॰श्रौ॰८.१.२.३)। **सञ्चरन्ति पर्वचतुष्टयमिति पर्वचतुष्टयसाधारणानि पञ्च हवींषि सञ्चराण्युक्तानि।**
- 'दूती सञ्चारिणी समे' (अमरः)। **दूतीसञ्चारिके समे इत्यपि पाठः। सञ्चारयति प्रापयति सन्देशमिति व्युत्पत्तरिति स्वामी।**
- 'तस्मात् प्राणापानौ सं चरतः' (तै० सं० ५।२।१०।५९)। **संचरतः सह चरतः।**
- 'एतेन ह वा एवं सञ्चरमाणमग्नयो विदुरयमस्मासु होष्यतीति' (ऐ० ब्रा० ७।१०)। **एतेन पथा सञ्चरमाणं क्रामन्तम्।**
- 'अपरेण वेदिं प्रतिप्रस्थातुः संचरः' (का० श्रौ० ५।३।१७)। **संचरो गमनागमनमार्गः।**
- 'यं द्विष्यात्तस्य संचरे पशूनां न्यस्येत्' (तै० सं० ५।४।४।१३)। **संचरः संचरणदेशः।**
- 'प्राग्वाऽसञ्चरे निनयेत्' (पा० गृ० १।३।२४)। **असंचरे जनसंचाररहिते प्रदेशे, निर्जन इत्यर्थः।**
- 'असञ्चरे प्रोक्षणीर्निधाय' (का० श्रौ० २।३।३९)। **प्रणीताहवनीयान्तराले ऽसंचरे वेदिमध्ये।**
- 'प्रार्थितेन पूनस्तेन जरा संचारिणी कृता' (लिङ्गपु० पू० ६७।६)। **संचारिणी संक्रमिणी।**

## चल्
- {संचल्}
- चल् (चल-कम्पने, चल-विलसने)।
- 'ताः स्त्रियः स्वप्नशीलज्ञाश्चेष्टां सञ्चलनाडिषु (रा॰२.६५.१४)। **सञ्चलनाडिषु=हृदयकरमूलनाडिषु।**

## चेष्ट
- {संचेष्ट}
- चेष्ट् (चेष्ट-चेष्टायाम्)।
- 'सञ्चेष्टन्ते शत्रवोऽस्माद्रणाग्रे' (भा॰उ॰४८.४७)। **इतस्ततो भ्रमन्तीत्यर्थः।**
- 'पाण्डवानां महत्सैन्यं यं दृष्ट्वोद्यतमाहवे। कालाग्निमिव दुर्धर्ष समचेष्टत नित्यशः' (भा॰भीष्म॰१४.१३)। **समचेष्टत=अकम्पत।**

## चृत्
- {संचृत्}
- चृत् (चृती हिंसाग्रन्थनयोः)।
- 'कृण्वन्त्संचृतं विचृतमभिष्टये' (ऋ० ९।८४।२)। **संचृतं सङ्ग्रथितम्।**

## जन्
- {संजन्}
- जन् (जनी-प्रादुर्भावे)।
- 'दृष्टवत्यास्तु सञ्जज्ञे शिबिरौशीनरो नृपः' (हरि॰१.३१.२७)। **दृष्टवत्या इति सप्तमीस्थाने पञ्चमीप्रयोगो व्यवहारव्यभिचारः क्वाचित्कः। जननक्रियायां मातुरधिकरणता स्थितेति प्रसाधितमस्माभिर्वाग्व्यवहारादर्शे।**

## जल्प्
- {संजल्प्}
- जल्प् (जल्प-व्यक्तायां वाचि)।
- 'तस्मिन् पुरे जनपदे सञ्जल्पोऽभूच्च सङ्घशः'। **सञ्जल्पः=साधारणो जल्पः, समुदितो जल्पः।**
- 'संगता मुनयः सर्वे संजजल्पुरथो मिथः' (रा १।७४।२१)। **सम्शब्दोऽधिकः। मिथ इत्यनेन गतार्थत्वात्। संबभाषिरे, समूदिरे।**

## जि
- {संजि}
- जि (जि-जये, जि-अभिभवे)। 'अहं धनानि सञ्जयामि शश्वतः' (ऋ॰१०.४८.१)। **सञ्जयामि=साकं जयामि।**
- 'न च सन्दर्शने किञ्चित्प्रवृत्तमपि सञ्जयेत्' (भा॰वि॰४.२९)। **सञ्जयेत्=स्वीकुर्यात्। अहम्पूर्विकयाऽनाकारितः सन्नित्यर्थः। सन्दर्शने समक्षम्।**
- 'सत्त्वं सुखे सञ्जयति रजः कर्मणि भारत' (गीता १४.९)। **सत्त्वं प्रकृष्टं सत्सुखदुःखकारणमभिभूय सञ्जयति संश्लेषं जनयतीत्यर्थः।**
- 'इतो जयेतो विजय सञ्जय जय' (अथर्व॰८.८.२४)।
- 'स च जयति वि च जयते' (ऐ० ब्रा० ३।१९)। **संयुज्य (शत्रून्) जयति।**
- 'येनेमा विश्वा भुवनानि संजिता' (तै० ब्रा० ३।१।१।७)। **संजितानि सम्यग् जितानि।**

## जीव्
- {संजीव्}
- जीव् (जीव-प्राणधारणे)।
- 'सञ्जीवाः स्थ सञ्जीव्यासम्' (अथर्व॰१९.७०.३)। **सञ्जीवाः सम्यग्जीवन्तः। जीवनकाल एकः क्षणो वैयर्थ्येन न नीयते यस्ते (सायणः)।**
- 'तेन सञ्जीवतु मम प्रिया' (भा॰आदि॰९.४)। **पुनः प्राणान्धारयत्वित्याह।**
- 'तवामृतरसप्रख्यं हस्तस्पर्शमिमं प्रभो। लब्ध्वा सञ्जीवितोऽस्मीति मन्ये कुरुकुलोद्वह' (भा॰आश्रम॰३.७३)। **उक्तोऽर्थः।**
- 'यस्यै निक्रमणे घृतं प्रजाः संजीवन्तीः पिबन्ति' (तै० सं० १।७।२)। **संजीवन्तीः संजीवन्त्य उपजीवन्त्यः।**

## जु
- {संजु}
- जु (जु-वेगितायां गतौ सौत्रो धातुः)।
- 'सञ्जवनपुञ्जितोद्विग्नपरिजने' (हर्ष॰५)। **सञ्जवनं चतुःशालम्।**

## ज्ञा
- {संज्ञा}
- ज्ञा (ज्ञा-अवबोधने)।
- 'सञ्जानते न यतन्ते मिथस्ते' (ऋ॰७.७६.५)। **सञ्जानते परस्परमानुकूल्येन ऐकमत्येन वर्तन्त इत्याह।**
- 'ते जानत स्वमोक्यं संवत्सासो न मातृभिः' (ऋ॰८.७२.१४)।
- 'सङ्गच्छध्वं संवदध्वं सं वो मनांसि जानताम्' (ऋ॰१०.१९१.२)।
- 'सञ्जानीध्वं सम्पृच्यध्वं सं वो मनांसि जानताम्' (अथर्व॰६.६४.१)। **उक्तोऽर्थः।**
- सं ह्यज्ञास्था वरुणैः (वरुणेन–पिप्पलाद॰) संविदानः' (अथर्व॰३.४.६)। **समज्ञास्थाः सम्यग् जानासि, इतरैः साधारणं वा जानीषे त्वदाह्वानविषये।**
- 'सञ्जानीतां मे ग्रामः इति तस्य ह तत एव ग्रामः सञ्जज्ञे' (श॰ब्रा॰४.१.५.७)। **सञ्जानीतां सम्यक् समं वर्तताम्, मिथ आनुगुण्येन वा व्यवहरतामित्याह। सञ्जज्ञे=साधु संव्यवजहार।** 'द्विषद्भ्यो वै रघ्यामो हन्त सञ्जानामहा एकस्य श्रियै तिष्ठामहा इति' (श॰ब्रा॰३.४.२.२)। **सञ्जानामहा=सञ्जानामहै=सङ्गता एकमतयो भवाम।**
- 'प्रजापतिः प्रजा असृजत ता नानोल्बा असृजत, ता न समजानत। सोऽकामयत सञ्जानीरन्निति ताः समानोल्बा अकरोत्' (श॰ब्रा॰७.१.१.७)। **उक्तोऽर्थः।**
- 'यदा वै द्यावापृथिवी सञ्जानाते अथ वर्षति' (श॰ब्रा॰१.८.३.१२)।
- 'मात्रा सञ्जानीते। पित्रा सञ्जानीते' (पा॰२.३.२२ सूत्रवृत्तौ)। **मात्रैकमना वर्तते। पित्रैकमना वर्तत इत्येतयोरर्थः। शतं सञ्जानीते। सहस्रं सञ्जानीते। देयमित्यभ्युपगच्छति इति वाररुचसङ्ग्रहे नारायणः। अवेक्षत इति दीक्षितः। अन्वेषत इति चापटेः। मातुः सञ्जानाति। पितुः सञ्जानाति। सोत्कष्ठं स्मरतीत्यर्थः।**
- 'यन्नो भवान् सजानीते तस्मिंस्तिष्ठामहे वयम्' (भा॰पु॰९.१६.३४)। **सञ्जानीते=आज्ञापयति। अपूर्वः स्वकपोलकल्पितोऽर्थः। तदस्य शीलं पुराणकारस्य व्यासेतरस्य।**
- 'यद्वै त्वं (मनः) वेत्थाऽहं तद्विज्ञापयामि सञ्ज्ञपयामि' (श॰ब्रा॰१.४.५.१०)। **सर्वस्य बोधविषयतां नयामीत्याह।**
- 'अथैनामुदगुत्सृप्य सञ्ज्ञपयन्ति' (गो॰गृ॰३.१०.२१)। **आलमन्ते घ्नन्तीत्याह।**
- 'ता (आपः) एतयर्चा समज्ञपयत्' (ऐ॰ब्रा॰८.२)। **सम्प्रतिपन्ना अकरोदित्यर्थः।**
- 'सञ्जानानाः समनसः सयोनयः (अथर्व॰७.२१.१)। **सञ्जानानाः समानज्ञानाः। कार्यविषये परस्परमैकमत्यं प्राप्ता इत्यर्थः।**
- 'ईलिता हि शेरे सजानानाः' (श॰ब्रा॰२.३.१.३)। **सञ्जानानाः सन्तुष्यन्त इत्यर्थः प्रतिभाति। न चेदं कल्पनामात्रम्। मारणतोषणनिशामनेषु ज्ञा इति घटादिषु मित्त्वार्थ गणसूत्रम्। तत्र ण्यन्तस्य सञ्ज्ञपयतेस्तोषणमर्थो व्यक्तमुदितस्तेनाप्यन्तस्य सञ्जानातेस्तुष्टिरर्थ इत्यनायासमायाति। ईलिता इति ईरयतेर्लत्वमापाद्य निष्ठायां रूपम्। मृदुमृद्वास्फालिता इत्यर्थः।**
- 'तद्यत् तिस्रश्चैकां चान्वाह सञ्जानानावेवैनौ तत्सङ्गमयति (ऐ॰ब्रा॰१.३०)। **सञ्जानानौ सम्प्रतिपन्नाविति षड्गुरुशिष्यः।**
- 'सञ्जानाना ह्यस्यापो यज्ञं वहन्ति' (ऐ॰ब्रा॰२.२०)।
- 'सञ्जानानान् परिहरन् रावणानुचरान् बहून्' (भट्टि॰८.५६६)। **सञ्जानानान्=चेतयमानान्=जागृतः=जागरूकान्।**
- 'मयि सञ्ज्ञानमस्तु वः' (अथर्व॰३.१४.४)। **सञ्ज्ञानं सम्प्रीतिरिति सायणः।**
- 'सञ्ज्ञानमाज्ञानं विज्ञानं प्रज्ञानम्' (ऐ॰उ॰३.४)। **सञ्ज्ञानं प्रबोधसामान्यलक्षणमिति गोपाल॰। सञ्ज्ञानं सञ्ज्ञप्तिश्चेतनभाव इति शङ्करः।**
- 'सञ्ज्ञानं नः स्वेभिः सञ्ज्ञानमरणेभिः' (अथर्व॰७.५४.१)। **सञ्ज्ञानमैकमत्यम्, अविसंवादः। वेदेऽरणशब्दः परवचनः।**
- 'तत्कृण्मो ब्रह्म वो गृहे सञ्ज्ञानं पुरुषेभ्यः' (अथर्व॰३.३०.४)। **सञ्ज्ञानं समानज्ञाननिमित्तम्। ऐकमत्यापादकम्।**
- 'एतद्वै सञ्ज्ञानं सन्तनि सूक्तं यत्कयाशुभीयम्' (ऐ॰ब्रा॰५.१६)। **सञ्ज्ञानं परस्परैकमत्यसाधनमिति सायणः। ऐक्यहेतुभूतमिति षड्॰।**
- 'क्षुद् धर्मसञ्ज्ञां प्रणुदत्यादत्ते धैर्यमेव च' (भा॰वन॰२६०.२४)। **सञ्ज्ञां बोधम्।**
- 'अहिते हितसंशस्त्वमघ्रुवे घ्रुवसञ्ज्ञकः' (भा॰शां॰३२९.२७)। **हितसञ्ज्ञः=हितं सम्यग् जानातीति।**
- 'सञ्ज्ञामेवाभ्यामेतत्करोति' (श॰ब्रा॰७.१.१.३८)। **सञ्ज्ञाम्=समन्वयम्।**
- 'स शर्यातेभ्यश्चुक्रोध। तेभ्योऽसञ्ज्ञां चकार। पितैव पुत्रेण युयुधे भ्राता भ्रात्रा' (श॰ब्रा॰४.१.५.३)। **असञ्ज्ञा=विरोधः।**
- 'तस्मै विशः संजानते' (ऐ० ब्रा० ८।२५)। **राज्ञा सहैकमत्यं प्राप्नुवन्तीत्याह।**
- 'यन्नः पिता संजानीते तस्मिंस्तिष्ठामहे वयम्' (ऐ० ब्रा० ७।१८)। **संजानीतेऽङ्गीकरोति, प्रतिजानीते।**
- 'यदिदमाहुर्न वा ऊर्वौ पलितौ संजानाते' (पञ्च० ब्रा० २१।१०।६)। **न संजानाते नोत्पद्येते इति सायणः। ऊर्वौ ऊर्ववंशजौ। नान्योन्यमभिजानीत इति त्वन्ये। जानातिरुत्पत्त्यर्थे न प्रसिध्यतीत्यवश्यमभ्युपेयम्।**
- 'समिन्द्रो मरुद्भिर्यज्ञियैः समादित्यै र्नो वरुणो अजिज्ञपत्' (तै० सं० २।१।११।१५)। **समजिज्ञपत् सभ्यग्ज्ञापयतु अभ्युपगच्छत्विति भट्टभास्करः।**
- 'घ्नन्ति वा एतत् पशुं यत् संज्ञपयन्ति' (तै० सं० ६।३।११।६२)। **निगदव्याख्यातम्।**
- 'प्रजापतिः प्रजा असृजत ता अविधृता असञ्जानाना अन्योन्यमादन्' (पञ्च० ब्रा० २४।११।२)। **असञ्जानाना ऐकमत्यरहिताः।**
- 'गतासु तासु मैथिल्या सञ्जानानो ऽनिलात्मजः' (भट्टि० ८।१०२)। **संजानान इयं सेत्यवगच्छन्निति जयमङ्गला। अन्वेषमाणः, विचिन्वान इत्यन्ये।**
- 'संज्ञोऽन्यतरस्यां कर्मणि' (पा० २।३।२२) **इति कर्मणि तृतीया।**
- 'शब्देन संज्ञाकरणं व्यवहारार्थं लोके' (नि० १।२)। **संक्षेपेण ज्ञायतेऽनयेति संज्ञा देवदत्तो यज्ञदत्त इति इति स्कन्दस्वामी।**

## ज्वर्
- {संज्वर्}
- ज्वर् (ज्वर-रोगे)।
- 'किमिच्छन् कस्य कामाय शरीरमनु स ज्वरेत्' (बृ॰उ॰४.४.१२)।
- 'ईश्वरत्वं पृथिव्याश्च वसुमत्तां च तादृशीम्। यज्ञं च तादृशं दृष्ट्वा मादृशः को न सञ्ज्वरेत्' (भा॰सभा॰४७.३४)। **सञ्ज्वरेत्=सन्तप्येत।**
- सन्तापः सञ्ज्वरः समावित्यमरः।
- 'दिष्टं बलीय इति मन्यमानो न सञ्ज्वरेन्नापि हृष्येत्कथञ्चन' (भा॰आदि॰८९.८)। **उक्तोऽर्थः।**

## डी
- {संडी}
- डी (डीङ्-विहायसा गतौ)।
- 'सण्डीनम्' (भा॰कर्ण॰४१.२६)। **ललितं गतमित्यर्थः।**

## तक्ष्
- {संतक्ष्}
- तक्ष् (तक्षू/त्वक्षू-तनूकरणे)।
- 'निस्त्रिंशाभ्यां सुतीक्ष्णाभ्यामन्योन्यं सन्ततक्षतुः'। **सम्यक् ततक्षतुरित्यर्थः।**

## तन्
- {संतन्}
- तन् (तनु-विस्तारे)।
- डुवप-बीजसन्ताने इति धातुपाठः। **बीजसन्तानो बीजविकिरणम् (=बीजविकरणम्)।**
- 'संरश्मिभिस्ततनः सूर्यस्य' (ऋ॰७.२.१)। सन्ततनः संयुङ्ग्धि।
- 'अध्वर्युं निष्क्रामन्तं प्रस्तोता सन्तनुयात्' (लाट्या॰श्रौ॰१.११.२)। **तमनु बध्नीयात्। अनुपदमनुगच्छेदित्याह।**
- 'यज्ञेन यज्ञं सन्तनोति सन्ततं ह्येवास्यैतद् व्रतं भवति' (श॰ब्रा॰३.२.२.७)। **सन्तनोति सम्बध्नाति, अविच्छिन्नं करोति।**
- 'अभोजनेन सन्तनुयादित्येके' (द्रा॰गृ॰२.२.९)। **अविच्छिन्नं कुर्यादित्यर्थः।**
- 'अद्भिरेवास्या एतत्क्षतं विलिष्टं सन्तनोति' (श॰ब्रा॰६.४.३.१)। **सन्तनोति सन्दधाति।**
- 'माल्यैश्च विविधैः… सन्तता शुशुभे भूमिः' (रा॰५.१४.४६)। **सन्ततावव्याप्ता=आकीर्णा।**
- 'अपरोप्यवलप्राणः कृशो धमनिसन्ततः' (भा॰वन॰९.१२)। **धमनिसन्ततः=सिराव्याप्तः।** छातत्वान्निर्मांसप्रायत्वात्सन्दृष्टधमनीकः, धमनील इति यावत्।
- 'अर्थसन्ततिकामश्च रक्षेदेतानि नित्यशः' (भा॰उ॰३९.३८)। **अर्थसन्ततिः=अर्थानामविच्छेदेन वृद्धिः।**
- 'ते वै देवाश्च ऋषयश्चाद्रियन्त समानेन यज्ञं सन्तनवामेति' (ऐ० ब्रा० ६।१७)। **सन्तनवाम श्लिष्टं करवाम।**
- 'ब्रह्मन् सन्तनु शिष्यस्य कर्मच्छिद्रं वितन्वतः' (भा० पु० ८।२३।१४)। **सन्तनु=संसीव्य। लोण्मध्यमैकवचने रूपम्।**

## तप्
- {संतप्}
- तप् (तप-सन्तापे)।
- 'तानथर्वण ऋषीनाथर्वणांश्चार्षेयानभ्यश्राम्यद् अभ्यतपत् समतपत्' (गो॰ब्रा॰१.१.५)। **सुष्ठवतापयदित्यर्थः।**
- 'सं मा तपन्त्यभितः सपत्नीरिव पर्शवः' (ऋ॰१०.३३.२)। **सन्तपन्ति=बाधन्ते=निपीडयन्ति।**
- 'ऋतस्य द्वारौ मा मा सन्ताप्तम्' (वा॰सं॰५.३३)।
- 'दिवापि मयि निष्क्रान्ते सन्तप्येते गुरू मम' (सावित्र्यु॰५.८३)। **सन्तप्येते=दूयेते=दुःख्यतः।**
- 'उरसा हि समिव तप्यते' (श॰ब्रा॰११.५.२.४)।
- 'न सन्तापयितुं शक्यं सागराम्भस्तृणोल्कया' (हितोप॰१.८१)। **सन्तापयितुम्=उष्णीकर्तुम्।**
- 'यदतप्तं प्रणमति न तत्सन्तापयन्त्यपि। यच्च स्वयं नतं दारु न तत्सन्तापयन्त्यपि॥' इति च तत्रैव पाठान्तरं मातृकासु।
- 'सन्तप्तानां त्वमसि शरणम्' (मेघ॰७)। **दुःखितानाम्, आर्तानां घर्मार्तानाम्।**
- 'सन्तप्तायसि संस्थितस्य पयसो नामापि न श्रूयते' (भर्तृ॰२.६७)। **सन्तप्तम्=अत्युष्णम्=प्रज्वलत्।**
- सन्तप्तपद्माः पद्मिन्यो लीनमीनविहङ्गमाः। **सन्तप्तपद्माः=म्लानाम्बुजाः।**

## तम्
- {संतम्}
- तम् (तमु-काङ्क्षायाम्)।
- 'चिरं चेतश्चन्दनचन्द्रमःकमलिनीचिन्तासु सन्ताम्यति' (गीतगो॰४.२१)। **सन्ताम्यति सङ्क्षीयते उपदीयते।**

## तर्ज्
- {संतर्ज्}
- तर्ज् (तर्ज-भर्त्सने)।
- 'ततस्तं वाग्भिरुग्राभिः संरब्धः समतर्जयत्' (हरि॰२.११९.७७)। **समतर्जयत्=समतर्जयत=अभर्त्सयत। नार्थः समा।**

## तिज्
- {संतिज्}
- तिज् (तिज-निशाने)।

वृकोदरम्।
- 'सन्तेजयंस्तदा वाग्भिर्मातरिश्वेव पावकम्' (भा॰उ॰७५.३)॥ **सन्तेजयन्=सम्प्रहर्षयन्, वर्धयन्, क्रोधं जनयन्।**

## तुद्
- {संतुद्}
- तुद् (तुद-व्यथने)।
- 'आतोदिनौ नितोदिनावथो सन्तोदिनावुत' (अथर्व॰७.१००.३)।
- सन्तोदिनौ सम्भूय व्यथाकारिणौ।

## तुल्
- {संतुल्}
- तुल् (तुल-उन्माने)।
- 'आकिञ्चन्यं च राज्यं च तुलया समतोलयत्' (भा॰शां॰२७६.१०)।
- 'उत्कृत्योत्कृत्य मांसानि तुलया समतोलयत्' (भा॰अनु॰३२.२४)। **सम्-शब्द इह धातुना साहचर्यमेव प्रयोगेषु दर्शयति नार्थान्तरं किमपि द्योतयति।**

## तुष्
- {संतुष्}
- तुष् (तुष-प्रीतौ)।
- 'सन्तृष्टो भार्यया भर्ता भर्त्रा भार्या तथैव च' (मनु॰३.६०)। **प्रीत इत्यर्थः। इहापि सम्शब्दो नार्थे वैशिष्ट्यं किमपि करोति।**
- 'सन्तोषमूलं हि सुखं दुःखमूलं विपर्ययः' (मनु॰४.१२)। **सन्निहितसाधनादधिकस्यानादित्सा सन्तोष इति योगाः।**

## तृद्
- {संतृद्}
- तृद् (उतृदिर्-हिंसानादरयोः)।
- 'तान् (गर्तान्) अक्षणया सन्तृन्दन्ति… तस्मादिमे प्राणाः परः सन्तृण्णाः (श॰ब्रा॰३.५.४.१४)। **सन्तृण्णाः=सन्दृब्धाः=तिरश्चीनेन च्छिद्रेण संयुक्ताः।**
- 'त्रीणि पलाशपलाशानि सन्तृद्य' (शां॰श्रौ॰४.१८.५)। **सन्तृद्य=सम्भिद्य।**
- 'यथा शङ्कुना सर्वाणि पर्णानि सन्तृण्णान्येवमोङ्कारेण सर्वा वाक् सन्तृण्णा' (छां॰उ॰२.२३.४)। **सन्तृण्णा=विद्धा।**
- 'तस्मात् सन्तृण्णा अन्तरतः प्राणाः' (तै० सं० ६।२।११।५७)। **अधस्तादेकीकृता इत्यर्थः।**

## तृप्
- {संतृप्}
- तृप् (तृप-प्रीणने)।
- 'यावन्तः कामाः समतीतृपस्तान्' (अथर्व॰१२.३.३६)। **या तृप्तिः सैव सन्तृप्तिः, तेन सम्शब्दो धात्वर्थानुवादी नार्थोपजनाय। धातुपाठेऽर्थनिर्देशो व्यामोहकः। धातुरेष प्राचीने साहित्ये सर्वत्राकर्मको न केवलं दैवादिकः सौवादिकोऽपि। अत एव प्रकृते समतीतृप इत्यत्र प्रीणने णिच्प्रयोगः।**

## तॄ
- {संतॄ}
- तॄ (तॄ-प्लवनतरणयोः)।
- 'यदङ्ग त्वा भरताः सन्तरेयुः' (ऋ॰३.३३.११)। **सन्तरेयुः=तरेयुः=उत्तरेयुः।**

'चिन्ताशोकमहाह्रदम् … प्रज्ञया सन्तरन्ति' (भा॰शां॰३०१.६४-६५)।
- 'सं पूषन्नध्वनस्तिर' (ऋ॰१.४२.१)। **अध्वनोऽतिक्रामेत्याह।**
- 'ऋक्सामाभ्यां सन्तरन्तो यजुभिः' (वा॰सं॰४.१)।
- 'स कृत्वा प्लवमात्मानं सन्तारयति तावुभौ' (मनु॰११.१९)।

## त्यज्
- {संत्यज्}
- त्यज् (त्यज-हानौ)।
- 'यजस्व देहि दीक्षस्व तपस्तप्यस्व सन्त्यज' (रा॰२.१०८.१६)। **सन्त्यज=प्रव्रज। सम्शब्दस्त्यागस्य परिपूर्णतामाह, दत्तस्याप्रत्यापत्तिम्।**

## त्वर्
- {संत्वर्}
- त्वर् (ञित्वरा-सम्भ्रमे)।
- 'यद्ध वा इदं पूर्वयोः सवनयोरसन्त्वरमाणाश्चरन्ति' (ऐ॰ब्रा॰३.४४)। **असन्त्वरमाणाः=असम्भ्रान्ताः=अव्यग्राः।**
- 'त्वं प्रापयाशु मां रामं प्राणाः सन्त्वरयन्ति माम्' (रा॰.२.५९.२३)। **सन्त्वरयन्ति=त्वरां कारयन्ति।**

## दंश्
- {संदंश्}
- दंश् (दंश-दशने)।
- 'व्याघ्रीव च हरेत् पुत्रान् सन्दशेन्न च पीडयेत्' (शिक्षा)। **दशनैर्गृह्णीयात्।**
- 'सन्दश्य दशनच्छदम्' (भा॰आदि॰१६३.८)। **ओष्ठी निपीड्य। अधरोष्ठौ उपपीड्य।**
- 'सन्दष्टकुसुमशयनानि गात्राणि' (शा॰३.१८)।
- 'सन्दष्टवस्त्रेष्वबलानितम्बेषु' (रघु॰१६.६५)। **सन्दष्टवस्त्रेषु=संश्लिष्टाम्बरेषु।**
- 'तस्यापि वाचनिकाङ्गसन्दष्टत्वेन बलवत्त्वात्' (भा० दी० ३।३।७)। **सन्दष्टत्वेन सम्बद्धत्वेन।**
- 'रक्तबीजो रक्तनेत्रः सन्दष्टदशनच्छदः' (स्कन्दपु० के० ८७।१)। **दन्तोपपीडिताधर इत्यर्थः।**

## दह्
- {संदह्}
- दह् (दह-भस्मीकरणे)।
- 'यं त्वमग्ने समदहस्तमु निर्वापया पुनः' (अथर्व॰१८.३.६)।

## दा
- {संदा}
- दा (डुदाञ्-दाने)।
- 'सर्वाः सङ्गत्य वीरुधोऽस्यै सन्दत्त वीर्यम्' (ऋ॰१०.९७.२१)। **सन्दत्त=सम्भूय दत्त।**
- 'समस्मे इषं वसवो ददीरन्' (ऋ॰७.४८.४)। **उक्तोऽर्थः।**
- 'अग्निः सूर्य आपो मेधां विश्वे देवाश्च सन्ददुः' (अथर्व॰१२.१.५३)।
- 'उत्तरात्त्वा सोमः सं ददातै (अथर्व॰१२.३.२४)। **सन्धारयत्वित्यर्थः।**
- 'मा वामन्ये नियमन् देवयन्तः सं यद्ददे नाभिः पूर्व्या वाम्' (ऋ॰४.४४.५)। **सन्ददे=स्वसविघे धारयामि।**
- 'आत्मानमपि सन्दत्ते पात्रे दाता स उच्यते' (शुक॰१.३२४)। **अनर्थकः संशब्दः।**
- 'दीर्घमायुरपि सन्ददौ यमः' (पारिजात० १७।२७)। **दानेर्थे सम्पूर्वको ददातिः सुदुर्लभः, काममर्थान्तरे वर्तमानस्तु बहुलं प्रयोगमवतरन्दृष्टः। तेन सुपरिहरः समः प्रयोगः।**

## दा
- {संदा}
- दा (दाप्-लवने)।
- 'बहिर्देवसदनं सन्दामीति' (का॰श्रौ॰भाष्य उद्धरणम्)। **अवदाय सङ्गृह्णामीत्यर्थः।**

## दिश्
- {संदिश्}
- दिश् (दिश-अतिसर्जने)।
- 'वाल्मीकये च ऋषये सन्दिदेशासनं ततः' (रा॰१.२.२९)। **सन्दिदेश=ददौ। इदमासनं सनाथ्यतामिति निवेदयामासेत्यर्थः।**
- 'तौ सन्दिदेशेतिकर्तव्ये' (भा॰वन॰२८६.२८)। **उपदिदेशेत्याह।**
- 'अथ विश्वात्मने गौरी सन्दिदेश मिथः सखीम्' (कु॰६.१)। **सन्देशेन प्रजिघायेत्यर्थः। इह दिशिरुच्चारणक्रियो न, नाप्यतिसर्जनार्थः, किन्तर्हि वक्तव्योच्चारणपूर्वके विसर्जने वर्तते। अत एव सखीम् इत्यत्र द्वितीयोपपन्ना भवति। विश्वात्मन इत्यत्र च क्रियाग्रहागमपि कर्तव्यमिति वचनाच्चतुर्थी च।**
- 'फाल्गुनं चापि सन्दिदेश हयान् प्रति' (भा॰१४.२१०.४)। **सन्दिदेश=उपदिदेश।**
- 'अभिदूति काचिदिति सन्दिदिशे' (शिशु॰९.५६)। **दूतोषु मध्ये काचिद् वक्ष्यमाणलक्षणं सन्देशमुक्तेत्यर्थः।**
- 'न त्वां सन्देष्टुमर्हामि भर्तॄन् प्रति' (भा॰सभा॰७९.५)। **सन्देष्टुम्=उपदेष्टम्=अनुशासितुम्।**
- 'सन्दिष्टश्चासि यानर्थांस्तांस्तान् ब्रूयास्तथा तथा' (रा॰२.५२.५९)। **सन्दिष्टः=उपदिष्टः।**
- 'तव सन्दिष्टवान् इदम्' (कथा॰१४.२)। **तुभ्यमिमं सन्देशमुक्तवानित्यर्थः।**
- 'आदिशत्सर्वं यथासन्दिष्टमिष्टवत्' (रा॰२.८२.२२)। **यथासन्दिष्टम्=यथादेशम्।**
- 'सन्दिष्टस्याप्रदाता च' (याज्ञ्॰२.२३२)। **सन्दिष्टस्य=प्रतिश्रुतस्य।**
- 'दूतैर्मधुरसम्भाषैर्नैतदस्तीति सन्दिशन्' (भा॰उ॰१९०.२)।
- 'ततः शक्रेण सन्दिष्टश्चित्रसेनो ममान्तिकम्' (भा॰वन॰३६.३१)। **सन्दिष्टः=प्रेषितः=विसृष्टः (सन्देशेन सहेति गम्यते)।**
- 'किं नु खलु दुःष्यन्तस्य युक्तरूपमस्माभिः सन्देष्टव्यम्' (शा॰४)। **सन्देशवचः प्रापणीयं हारणीयमित्यर्थः।**
- 'अङ्गदप्रमुखान् वीरान्… सन्दिदेश विशेषवित्' (रा० ४।४१।५)। **सन्दिदेश प्रेषयामास।**
- 'आहारार्थं तु सन्दिष्टौ दैवेन गतचेतसौ' (रा० ३।७०।२)। **सन्दिष्टौ प्रेषितौ, प्रहितौ, विसृष्टौ, प्रेरितौ।**

## दिह्
- {संदिह्}
- दिह् (दिह-उपचये)।
- 'सा (निर्ऋतिः) पृथिव्या सन्दिह्यते' (नि॰२.७)। **सन्दिह्यते=व्यतिकीर्यते, व्यामिश्रयते।**
- 'योऽयं संवत्सरे यज्ञः स सन्दिह्यते' (मी॰१७.४७ सूत्रे शा॰भा॰)। **तद्विषये सन्देहो भवतीत्यर्थः।**
- 'करोतिकिरती सन्दिग्धौ वर्षकर्मणा' (नि॰२.९)। **सन्दिग्धौ=सन्देहस्य विषयः। तस्य सन्दिदिहे।**
- 'बुद्धिस्तां दृष्ट्वा तद्विनिर्णये' (रा॰५.१८.१७)। **सन्देहवत्यजायतेत्यर्थः।**
- 'धूपैर्जालविनिःसृतैर्वलभयः सन्दिग्धपारावताः' (विक्रम॰३.१०)। **उक्तोऽर्थः।**
- 'पान्तु त्वामकठोरकेतकशिखासन्दिग्धमुग्धेन्दवः' (जटाः) (मालती॰१.२)। **उक्तोऽर्थः।**
- 'सन्दिग्धसाध्यवान् पक्षः' (तर्क॰)।
- 'पर्वतसमीपं गतस्तद्गते चाग्नौ सन्दिहानः' (तर्कभाषा)। **सन्दिहानः सन्देहं कुर्वाणः।**
- 'तन्मे सन्देहयद्दिशः' (भा॰आदि॰१३१.५१)। **सन्देहयत्=समदेहयत्=अमोहयत्।**
- 'अथ सन्देहयानानां दृष्ट्वा स्पृष्ट्वा च पार्थिवम्। यत्तदाशङ्कितं पापं तस्य जज्ञे विनिश्चयः' (रा॰२.६५.१५)॥ **सन्देहयानानाम् इति स्वार्थे णिच्। आगमशास्त्रस्यानित्यत्वान्मुङ्न कृतः। सोऽयं मुगभावः क्वाचित्को णिङन्तस्य कमेर्ण्यन्तानां च केषाञ्चिच्छानचि दृष्टो नेतरत्र।**
- 'तस्य क्षतजसन्दिग्धं जातरूपपरिष्कृतम्। विमुच्य कवचम् …' (भा॰स्त्री॰२०.८)। **अत्र सन्दिग्धं दिग्धमेवाह। सम्शब्दो धात्वर्थानुवादी।**
- 'रक्तचन्दनसन्दिग्धौ… बाहू' (भा॰कर्ण॰६२.२०)। **इहापि पूर्ववत्।**
- 'लोमानि जतुना सन्दिह्य' (कौशिक॰१३.२६)। **सन्दिह्य=उपलिप्य।**
- 'सन्देहस्त्वेष आत्मन इति होवाच' (छा॰उ॰५.१५.२)। **सन्देहः=त्वगादिरुपचयहेतुः।**
- 'वर्णानां च सन्देहो युगान्ते रविनन्दन' (मात्स्य पु० १६५।१८)। **सन्देहः संकरः।**
- 'चतुर्विश्वरूपः प्राणः पृथग्वर्त्मात्मा सन्देहो बहुलः' (छां० उ० ५।१८।२)। **सन्देहो देहस्य मध्यभागः।**

## दीप्
- {संदीप्}
- दीप् (दीपी-दीप्तौ)।
- 'अग्निं न मा मथितं सं दिदीपः' (ऋ॰८.४८.६)। **प्रज्वलय प्रकाशय भासयेत्याह।**
- 'सन्दीप्ते भवने तु कूपखननं प्रत्युद्यमः कीदृशः' (भर्तृ॰३.७७)। **सन्दीप्ते=दग्धे।**

## दुष्
- {संदुष्}
- दुष् (दुष-वैकृत्ये)।
- 'यदि यास्यति सन्दुष्टा रामस्याक्लिष्टकर्मणः। नेयं स्वस्तिमती सेना गङ्गामद्य तरिष्यति' (रा॰गोरे॰सं॰२.९१.११)। **सन्दुष्टा=विकृतमनाः=अनिष्टसङ्कल्पा। समा नार्थः, यथा प्रदुष्टविप्रदुष्टयोर्विप्राभ्यां नार्थः।**

## दुह्
- {संदुह्}
- दुह् (दुह-प्रपूरणे)।
- 'अहन्यहनि सन्दुह्यान्महीं गामिव बुद्धिमान्' (भा॰शां॰१२०.३३)। **दुह्यादित्येवार्थः सम्शब्दो धात्वर्थानुवर्ती।**
- 'य इमे रोदसी मही सं मातरेव दोहते' (ऋ॰९.१८.५)। **सन्दोहते=सम्भूय दुग्ध इत्याह। सम्पिवत इति तात्पर्यम्।**
- 'सर्वघोषस्य सन्दोहो गृह्यतां मा विचार्यताम्' (वि॰पु॰५.१०.३९)। **समुदितो दोहः सन्दोहः। अन्यत्र समूहवचने सन्दोहशब्द इव नात्र दोहशब्दोऽत्यन्ततिरस्कृतार्थः।**
- 'सर्वघोषस्य सन्दोहः क्रियतां किं विचार्यते' (हरि॰२.१६.११)। **उक्तोऽर्थः।**
- 'त्रिरात्रं चैव सन्दोहः सर्वघोषस्य गृह्यताम्' (हरि॰२.१७.१४)।

## दृभ्
- {संदृभ्}
- दृभ् (दृभी-ग्रन्थे)।
- 'वायुना वै गौतम सूत्रं यस्मिन्नयं च लोकः परश्च लोकः सर्वाणि च भूतानि सन्दृब्धानि भवन्ति' (शा॰ब्रा॰१४.६.७.२)। **सन्दृब्धानि=सङ्ग्रथितानि।**

## दृश्
- {संदृश्}
- दृश् (दृशिर्-प्रेक्षणे)।
- 'एवं या इष्टा देवता भवन्ति ताः सम्पश्यत्यसौ हविरजुषतासौ हविरजुषतेति' (श॰ब्रा॰१.९.१.१०)।
- 'मार्गमाणो वने सीतां राक्षसं सन्ददर्श ह' (रा॰१.१.५५)। **सन्ददर्श=आलुलोके। अत्र समा न किञ्चिदर्थान्तरमुपजन्यते।**
- 'भुवना सं च पश्यति' (अथर्व॰६.३४.४)। **ऐक्यरूपेण पश्यतीति सायणः।**
- 'ध्यानयोगेन सम्पश्येत्सूक्ष्म आत्मात्मनि स्थितः' (याज्ञ॰३.६४)। **सम्पश्येत्=सम्यक् पश्येत्।**
- 'इन्द्रेण सं हि दृक्षसे' (ऋ॰१.६.७)। **इन्द्रेण साकं समानकाले समानदेशे वा दृश्यस इत्याह।**
- 'समिव वा इमे लोका ददृशिरे' (पञ्च॰ब्रा॰१२.२) **उक्तोऽर्थः।**
- 'तदिदमेकमेव रूपं समदृश्यताप एव' (श॰ब्रा॰६.१.१.१२)। **सम्शब्दोऽत्र दर्शनस्य साम्यमाह।**
- 'सन्दृष्टव्ययकर्मवित्' (रा॰२.१.२६)। **सन्दृष्टः सम्यक् चिन्तितो व्ययो येषु तानि कर्माणि सन्दृष्टव्ययानि।**
- 'कवीँ रिच्छामि सन्दृशे सुमेधाः' (ऋ॰३.३८.१)। **कविभिः सुमेधस्त्वेन समानो दृश्येयेतीच्छामीत्याह।**
- 'य एष मनुष्यः प्रेक्षापूर्वकारी भवति स बुद्ध्या कञ्चिदर्थं सम्पश्यति, सन्दृष्टो प्रार्थना…' (१.३.१४ सूत्रे भाष्ये)।
- 'विपाकोऽयं दशग्रीव सन्दृष्टोऽनागतो मया' (भट्टि॰१८.३)। **सन्दृष्टः=सम्यगुपलब्धः।**
- 'मुकुटेन्द्रनीलमणिभिः सन्दर्शितेन्दीवरम्। श्रीगोविन्दपदारविन्दम्…' (गीत॰७.४२)। **सन्दर्शितेन्दीवरम्=आभासितरोलम्बम्। इन्दीवरशब्द इह भ्रमरमाचष्टे।**
- 'सन्दर्शनं प्रार्थनायां व्यवसाये त्वनन्तरा। व्यवसायस्तथाऽऽरम्भे साधनत्वाय कल्पते' (वा० प० ३।७।१६)॥ **सन्दर्शनं फलविषयः सङ्कल्पः।**
- 'सन्दर्शने तु चैतन्यं विशिष्टं साधनं विदुः' (वा० प० ३।७।१७)। **निगदव्याख्यातम्।**
- 'सम्पश्यन्तु च मे क्रियाः' (हरि० २।५१।२२)। **सम्पश्यन्तु सम्पन्ना भवन्त्विति नीलकण्ठः। वस्तुतो ऽपपाठ एषः। सन्दृशेस्तत्रार्थेऽशक्तत्वात्। अस्ति सम्पत्स्यन्तु इति पाठान्तरम्। तच्च संस्कारहीनमिति परिहृतम्। लोटि स्यो दुर्लभः। तत्रात्मनेपदव्यत्ययश्चापि दूषणम्। स च पुराणेषु बहुल इत्यकिञ्चित्करः।**

## दो
- {संदो}
- दो (दो-अवखण्डने)।
- 'सं परमान् समवमानथो सन्द्यामि मध्यमान्' (अथर्व॰६.१०३.२)। **सन्द्यामि बध्नामीत्यर्थः। सम्पूर्वो द्यतिर्बन्धने वर्तत इति सायणः।**
- 'सन्दानं वो बृहस्पतिः' (अथर्व॰६.१०३.१)। **सन्दानं बन्धनम्।**
- 'उत्तिष्ठतमारभेथामादानसन्दानाभ्याम्' (अथर्व॰११.९.३)। **सन्दानं बन्धनरज्जुः।**
- 'विमृळीकाय ते मनो रथीरश्वं न सन्दितम्। गीर्भिर्वरुण सीमसि' (ऋ॰१.२५.३)। **सन्दितम् बद्धम् (स्वस्थाने स्यन्दने वा)। विसीमसि=विसिनुमः=विषितं कुर्मः।**
- 'सन्दिताय स्वाहा। वल्गते स्वाहा' (वा॰सं॰२२.७)।
- 'असन्दितानां सन्दाता सन्दितानां च मोक्षकः' (मनु॰८.३४२)। **सन्दाता बन्द्धा। सन्द्यतेस्तृचि रूपम्। असन्दितानामबद्धानामश्वादीनाम्।**

## द्युत्
- {संद्युत्}
- द्युत् (द्युत-दीप्तौ)।
- 'सं सूर्येण दिद्युतद् उदधिर्निभिः' (वा॰सं॰३८.२२)।

## द्रु
- {संद्रु}
- द्रु (द्रु-गतौ)।
- 'यत्रा नरः सं च वि च द्रवन्ति' (वा॰सं॰२९.४८)। **सन्द्रवन्ति=सङ्गच्छन्ते।**
- अन्वर्थं खल्वपि निर्वचनम्- 'गुणसन्द्रावो द्रव्यम्' (५.१.११९ सूत्रे भाष्ये )। **गुणसमूह इत्यर्थः।**

## धा
- {संधा}
- धा (डुधाञ्-धारणपोषणयोः)।
- 'ब्रह्मा च गिरो दधिरे समस्मिन्' (ऋ॰६.३८.४)। **सन्दधिरे=सन्निहितवन्तः।**
- 'स सौभगानि दधिरे पावके' (ऋ॰६.५.२)। **उक्तोऽर्थः।**
- 'यन्मामेकं समधत्ताहिहत्ये' (ऋ॰१.१६५.६)। **प्रासञ्जयदित्याह।**
- 'हस्तेषु खादिश्च कृतिश्च सन्दधे' (ऋ॰१.१६५.६)। **सन्दधे- कर्मणि प्रत्ययः। खादिश्च कृतिश्च निहिते इत्यर्थः।**
- 'यथा नकुलो विच्छिद्य सन्दधात्यहिं पुनः' (अथर्व॰६.१३९.५)। **सन्दधाति=संहितं करोति पुनर्योजयति।**
- 'यथा सूच्या वासः सन्दधद् इयात्' (ऐ॰ब्रा॰३.१८)। **सन्दधत्=सीव्यत्।**
- 'यज्ञस्य विरिष्टं सन्दधाति' (छां॰उ॰४.१७.४)। **सन्दधाति=समादधाति।**
- 'अद्भिरेवास्या एतत्क्षतं विलिष्टं सन्तनोति सन्दधाति' (श॰ब्रा॰६.४.३.१)। **उक्तोऽर्थः।**
- 'तद्यथा लवणेन सुवर्णं सन्दध्यात्सुवर्णेन रजतम्' (छां॰उ॰४.१७.७)। **संयोजयेत्=सम्पृञ्च्यात्।**
- 'मुखेन मुखं सन्धाय' (श॰ब्रा॰१४.९.४.९)। **उक्तोऽर्थः।**
- 'तेषां सन्दध्मो अक्षीणि यथेदं हर्म्यं तथा' (अथर्व॰४.५.५)। **सन्दध्मः=निमीलयामः।**
- 'व्रणं कषाये सन्धत्ते' (सुश्रुते १.४७.७)। **व्रणं व्रणमुखं सन्धत्ते सङ्गतं करोति।**
- 'कृष्णं च वर्णमरुणं सन्धुः' (ऋ॰१७३.७)। **सन्धुः समधुः। अडभावश्छान्दसः। धाञो लुङि रूपम्। उभयोर्वर्णयोर्मेलनमकुर्वन्नित्याह।**
- 'धनुष्यमोघं समधत्तं बाणम्' (कु॰३.६६)। **समधत्त समयोजयत्।**
- 'शतमेकोऽपि सन्धत्ते प्राकारस्थो धनुर्धरः' (पञ्चत॰१.२२९)। **सन्धत्ते=अविचलः सन् विरोधमाचरति। शतं विरुणद्धीत्यर्थः।**
- 'हीयमानाः किल रिपोर्नृपाः सन्दधते परान्' (वेणी॰५.६)। **सन्धिबन्धं बध्नन्तीत्यर्थः।**
- 'शत्रुणा न हि सन्दध्यात्सुश्लिष्टेनापि सन्धिना' (हितोप॰१.८८)।
- 'सन्धेयानभिसन्धत्स्व विरोध्यांश्च विरोधय' (भा॰शां॰१५७.४)। **सन्धत्स्व=अनुकूलय।**
- 'सत्यधर्मव्यवेतेन न सन्दध्यात्' (का॰नी॰सा॰९.४१)। **न सन्धिं कुर्यात्।**
- 'सन्दधे दृशमुदग्रतारकाम्' (रघु॰११.६९)। **सन्दधे=ससञ्ज।**
- 'सर्वेषामेव मर्त्यानां व्यसने समुपस्थिते। वाङ्मात्रेणापि साहाय्यं मित्रादन्यो न सन्दधे' (पञ्चत॰२.१३)॥ **न सन्दधे=विधत्ते। लडर्थे लिट्।**
- 'तस्माद्बलं च कोषश्च नीतिश्चापि विधीयताम्। यथा कालोदये प्राप्ते सम्यक् तैः सन्दधामहे' (भा॰वि॰२९.८)। **सन्दधामहे=सन्दध्महे=व्यवहरामः, सम्यक् तान्युपयुज्महे।**
- 'न तत् परस्य सन्दध्यात्प्रतिकूलं यदात्मनः' (भा॰अनु॰११४.८)। 'सन्धत्ते भृशमरतिं हि सद्वियोगः' (कि॰५.५१)। **सन्धत्ते=जनयति।**
- 'यस्यावाच्यं न लोकेऽस्ति नाकार्यं चापि किञ्चन। वाचं तेन न सन्दध्यात्…' (भा॰शां॰११४.११)। **वाचं न सन्दध्यात्, तद्वचोभिः स्ववचांसि न मिश्रयेत्, न तेन सम्भाषेतेत्याह।**
- 'कथं काम न सन्दध्यात् सा त्वं विप्रेहि तिष्ठ वा' (भा॰आदि॰१६७.३८)। **सन्दध्यात्=साधयेत्।**
- 'रहस्यं शृणु भो राजन्… चोदितः सन्दधासीदम्' (यो॰वा॰६(२)१५७.२)। **सन्दधासि=रक्षसि।**
- 'असन्दधानो मानाद्यः समेनापि हतो भृशम् (पञ्चत॰.३.१३)। **सन्धिमकुर्वाण इत्याह।**
- 'न सन्दधानं ददृशे नाददानं च तं तदा। किरन्तमेव स शरान् ददृशे पाकशासनिः' (भा॰आश्व॰७४.१८)। **सन्दधानं (शरान्) धनुषि योजयन्तम्।**
- 'शीघ्रमभ्यस्यतो बाणान् सन्दधानस्य चानिशम्। नान्तरं ददृशे किञ्चित् कौन्तेयस्य यशस्विनः' (भा॰आदि॰१३८.४१)॥
- 'न गृह्णतोः शरान् घोरान्न च सन्दधतोस्तयोः' (हरि॰३.५९.९७)।
- 'सर्वमेतदशेषेण मन्त्री सन्धातुमर्हति' (का॰नी॰सा॰१३.६०)। **सन्धातुम्=समाधातुम्, साधूकर्तुम्, व्यवस्थापयितुम्।**
- 'सकद्दुष्टं हि मित्रं पुनः सन्धातुमिच्छति' (चाणक्य॰१९)। **सन्धातुम्=अनुकूलयितुम्।**
- 'न सन्धातुमनीकानि न चैवाथ पराक्रमे। आसीद्बुद्धिर्हते कर्ण…' (भा॰शल्य॰२.४)॥ **सन्धातुम्=एकीकर्तुम्।**
- 'सहदेवस्तु सन्धाय रथेन गजयोधिनः। पातयामास नाराचैः…' (भा॰वन॰२७१.११)। **सन्धाय=समीपमित्वा, सन्निकर्षं प्राप्य। संयायेति पाठान्तरम्।**
- 'सम्मृष्टं ब्रह्मणा क्षत्रं क्षत्रेण ब्रह्मसंहितम्' (भा॰आदि॰८१.१९)। **संहितम्=सखिभावेन सम्बद्धम्।**
- 'पृथक् चरन्तः सहिता बभूवुः' (भा॰वन॰२६९.१)। **सहिताः=सङ्गताः। समो हितततयोरिति समो मकारस्य वैकल्पिको लोपः।**
- 'मन्त्रयेते ध्रुवं किञ्चिदभिषेचनसंहितम्' (रा॰२.१६.१५)। **अभिषेचनसंहितम्=अभिषेचनसम्बद्धम्।**
- 'यत्र संहिता रात्रीर्वसेत्' (आप॰श्रौ॰६.८.२८.५)। **संहिताः=वास्त्वन्तरवासेनाव्यवेताः (रुद्र॰)।**
- 'सत्यसंहिता वै देवाः, अनृतसंहिता मनुष्याः' (ऐ॰ब्रा॰१.६)। **उक्तोऽर्थः।**  **यदि सहिता यतिष्यध्वे। सहिताः=समेताः।**
- 'शन्नोदेवीयं संहितयाधीष्वेत्युक्तः स तत्र परमसन्निकर्षमधीते। यामिन्द्रेण सन्धां समधत्था ब्रह्मणा च बृहस्पते' (अथर्व॰११.१०.९)। **सन्धां प्रतिज्ञाम्। सन्धानं स्यादभिषव इत्यमरः।**
- 'इन्द्रनीलनिभं लक्ष्म सन्दधात्यलिनः श्रियम्' (काव्यादर्शे १।५६)। **सन्दधाति दधाति। नार्थः समा।**
- 'सन्धीयते प्रजया पशुभि र्ब्रह्मवर्चसेन' (तै० उ० १।३।४)। **संधीयते युज्यते।**
- 'इन्द्रश्च वै नमुचिश्चासुरः समदधातां न नो नक्तं न दिवा ऽहन्नार्द्रेण न शुष्केणेति' (पञ्च० ब्रा० १२।६।८)। **समदधातां सन्धिमकुरुताम्, संविदं व्यधत्ताम्।**
- 'सन्धां तु सन्दधावहै' (तै० सं० २।४।१२।५)। **एकत्वं प्रतिपद्यामहा इत्यर्थः।**
- 'शरं ह्युपासानिशितं सन्दधीत' (मुण्ड० उ० २।२।३)। **सन्दधीत आरोपयेत्।**
- 'स्वधर्मं सन्दधानो हि प्रेत्य चेह च नन्दति' (कौ० अ० १।१।३)। **सन्दधानोऽनुष्ठापयन्।**
- 'इमं हि सालं सहितस्त्वया शरः' (रा० ४।११।९२)। **सहितः संहितः, धनुरारोपितः।**
- 'मेखला चेदसन्धेया भवत्यन्यां कृत्वानुमन्त्रयते' (शां० गृ० २।१३।४)। **असन्धेया ऽबन्धनीया।**
- 'नापागाः शौद्रान्न्यायादसन्धेयं कृतम्' (ऐ० ब्रा० ७।१७)। **असन्धेयमप्रतिसमाधेयम्।**
- 'सन्धिन्यनिर्दशावत्सागोपयः परिवर्जयेत' (याज्ञ० १।१७०)। **सन्धिनी (गौः) या वृषेण सन्धीयते। अथ सन्धिनी आक्रान्ता वषभेणेत्यमरः।**

## धाव्
- {संधाव्}
- धाव् (धावु-गतिशुद्ध्योः)।
- 'प्रतिघ्नानाः सन्धावन्तूरः पटूरावाघ्नानाः' (अथर्व॰११.९.१४)। **सन्धावन्तु- त्वरितं गच्छन्तु।**
- 'सङ्क्रुद्धाः समधावन्त' (भा॰वन॰१०७.३१)। **उक्तोऽर्थः।**
- 'मत्ताविव महानागावन्योन्यं समधावताम्' (हरि॰२.४३.६४)। **वेगेन परस्परम् आपतताम्।**
- 'पाणिभिः सन्धावेरन्' (लाट्या॰श्रौ॰४.४.११)। **प्रक्षालयेरन्नित्याह।**
- 'प्रक्षाल्य सन्धाव्य' (कौशिक॰३४,४९,५८)। **अत्र सन्धावनेन निर्णेजनार्थं मर्दनमुच्यते।**

## धुक्ष्
- {संधुक्ष्}
- धुक्ष् (धुक्ष/धिक्ष-सन्दीपनक्लेशनजीवनेषु)।
- 'मनश्च्युता मन एवोपपन्नाः सन्धुक्षध्वम्' (भा॰अनु॰७६.१३)। **सञ्जीवतेत्यर्थः।**
- 'सन्दुधुक्षे तयोः कोपः' (भट्टि॰१४.१०९)।
- 'निर्वाणभूयिष्ठमथास्य वीर्यं सन्धुक्षयन्तीव वपुर्गुणेन' (कु॰३.५२)। **सन्धुक्षयन्ती=सन्दीपयन्ती।**

## धू
- {संधू}
- धू (धू-विधूनने)।
- 'सं गा अस्मभ्यं धूनुहि' (ऋ॰१.१०.८)। **गाः सं गमय्येतः प्रेरयेत्याह।**
- 'समिन्द्रो रायो बृहतीरधूनुत सं क्षोणी समु सूर्यम्' (ऋ॰वालखिल्येषु ४.१०)। **समधूनुत=सम्मार्जन्येव समगृह्णात्।**

## धृ
- {संधृ}
- धृ (धृञ्-धारणे)।
- 'अरैः सन्धार्यते नाभिः' (पञ्चत॰१.८१)। **धार्यत इत्येवार्थः। नार्थः समा।**
- 'गतासूनपि संशुष्कान् भूमिः सन्धारयिष्यति' (भा॰अनु॰८५.३२)।
- 'कथं सा कुशचीराणि गात्रैः सन्धारयिष्यति' (रा॰गोरे॰सं॰.२.६२,१५)। **सन्धारयिष्यति=सहिष्यते।**
- 'यः सततं परिपृच्छति शृणोति सन्धारयत्यनिशम्' (पञ्चत॰५.७८)। **सन्धारयति=प्रतिसन्धत्ते=स्मरति।**
- 'यावत् सन्धारयाम्यहम्' (मार्क॰पु॰८.५२)। **यावद् ध्रिये, यावज्जीवामीत्याह।**
- 'यथा हि गोवृषो वर्षं सन्धारयति खात्पतत्। भीमस्तथा द्रोणमुक्तं शरवर्षमदीनवत्' (भा॰भीष्म॰९६.३२)॥ **सन्धारयति=सहते।**
- 'द्रौपदीमार्ष्टिषेणाय सम्प्रचार्य' (भा॰वन॰१६१.३)। **सम्प्रचार्य=समर्प्य, दत्त्वा।**
- 'सन्धारयितुमात्मानं न शशाक नरोत्तमः। सीतावियोगजे दुःखे मग्नः…' (रा॰३.६७.३)॥ **आत्मानं सन्धारयितुम्=ऋजुना कायेनावस्थातुम्।**
- 'अनार्यमार्यकर्माणमार्यं चानार्यकर्मिणम्। सम्प्रधार्याब्रवीद् धाता न समौ नासमाविति' (मनु॰१०.७३)॥ **सम्प्रधार्य=तोलयित्वा, तयोर्गुरुलाघवं विचिन्त्य।**
- 'सम्प्रधार्य महाराज यत्क्षेमं तत् समाचर' (भा॰सभा॰४६.२४)। **सम्प्रधार्य साधुत्वासाधुत्वे, बलाबलचिन्तां कृत्वा। इदमिह सम्प्रधार्यम् इति व्याकरणमहाभाष्येऽनेकत्र। अर्थस्तु पूर्वोक्तादभिन्नः।**

## धृ
- {संधृ}
- धृ (धृङ् अवस्थाने)।
- 'ते ऽदित्यां समध्रियन्त' (तै० सं० ६।१।५।३४)। **समध्रियन्त सम्भूयातिष्ठन्।**

## धृष्
- {संधृष्}
- धृष् (धृष-प्रसहने)।
- 'एवं सन्धर्षिता साध्वी कथं जीवितुमुत्सहे' (हरि॰२.११८.११)। **सन्धर्षिता=बलाद्दूषिता, हठात्परामृष्टा।**

## ध्मा
- {संध्मा}
- ध्मा (शब्दाग्निसंयोगयोः)।
- 'ब्रह्मणस्पतिरेता स कर्मार इवाधमत्' (ऋ॰१०.७२.२)। **समधमत्=समतपत्=समम् अद्रावयत्।**
- 'उद्धमाधम सन्धम' (तै॰आ॰१.१२.१) **उक्तोऽर्थः** ।

## ध्यै
- {संध्यै}
- ध्यै (ध्यै-चिन्तायाम्)।
- 'मुहूर्त्तमिव सन्दध्यौ किमयं चोद्यतामिति' (भा॰सभा॰१.८)। **सन्दध्यौ=चिचिन्त प्रणिहितमनाः।**

## नद्
- {संनद्}
- नद् (णद्-अव्यक्ते शब्दे)।
- 'सिंहवत्सन्ननाद' (भा॰१७९.१३)। **सन्ननाद=उच्चैर्ननाद।**
- 'उवाचकैः इहेत्युच्चैर्वनं सन्नादयन्निव' (भा॰आदि॰७१.२)। **सन्नादयन्=संरावयुक्तं कुर्वन्।**

## नम्
- {संनम्}
- नम् (णम-प्रह्वत्वे शब्दे च)।
- 'यूने समस्मै क्षितयो नमन्ताम्' (ऋ॰५.३६.६)। **क्षितयः प्रजा यूनेऽस्मा इन्द्राय सन्नमन्ताम् सन्नताः प्रवरणा वचने स्थिताः समानमतयः स्युरित्याह।**
- 'सत्या एषामाशिषः सन्नमन्ताम्' (वा॰सं॰३५.२०)। **सन्नमन्ताम्=समृध्यन्तु।**
- 'एतं यज्ञस्य रसं सन्नमन्ति' (श॰ब्रा॰३.९.३.२४)। **सन्नमन्ति=प्राप्नुवन्ति।**
- 'सं वो मनांसि सं व्रता समाकूतीर्नमामसि' (अथर्व॰३.८.५)। **सम्प्रतिपन्नानि कुर्म इत्यर्थः।**
- 'कृत्वाऽप्युच्चसम्बन्धं पश्चाज्ज्ञातिषु सन्नमेत्' (का॰सू॰टी॰)॥ **ज्ञातिषु सन्नमेत्=ज्ञातिगृहे गच्छेत्।**
- 'यूपं प्राचीं सन्नमति' (षड्विंश॰४.४)। **सन्नमति=सन्नमयति।**
- 'पत्नी मन्त्रं सन्नमयति' (कौशिक॰६०.६३)। **ऊहत इत्यर्थः। विनियोगविशेषाय मनाक् परिवर्त्य पठति।**
- 'आत्मनि मन्त्रान् सन्नमयेत्' (आश्व॰गृ॰३.९.८)। **मन्त्रानात्माभिमुखानूहेदित्याह।**
- 'अपो अन्नादा अन्नाद्यायेति मन्त्रं सन्नमयति' (आप॰श्रौ॰८.२.८.२)।
- 'ये के च देवसंयुक्ता मन्त्रा देवेभ्यः पितृभ्य इति तान् सन्नमति' (=सन्नमयति) (आप॰श्रौ॰८.४.१३.६)। **उक्तोऽर्थः।**
- 'यथार्थं विभक्तीः सन्नमयेत्' (नि॰२.१.४)। **सन्नमयेत्=विपरिणमयेत्।**
- 'अमी ये विव्रता स्थन तान्वः सम्नमयामसि' (अथर्व॰३.८.५)। **एकविषयप्रह्वान् अविसंवादिनः कुर्म इत्याह।**
- 'तामस्मै देवा आशिषं सन्नमयन्ति' (श॰ब्रा॰१.९.१.३)। **दत्तामाशिषं मानयन्तीत्यर्थः।**
- 'इषूः सम्नममानः' (ऋ॰१०.८७.४)। **सन्नमय्य यथास्थानं निवेशयन्नित्याह।**
- 'अग्निश्च पृथिवी च सन्नते' (वा॰सं॰२६.१)। **सन्नते=समानचिन्ते, एकमनसौ।**
- '(वेदिः) मध्ये सन्नततरा' (का॰श्रौ॰६.८८.१७ सूत्र टी०)। **सन्नततरा=सङ्कुचिततरा।**
- 'महावीरं करोति… मध्ये सन्नतं वायव्यप्रकारम्' (आप॰श्रौ॰१५.२.१४)। **उक्तोऽर्थः।**
- 'अपि ते सन्नताः सर्वे सामन्ता रिपवो जिताः' (रा॰१.२०.१२)। **सन्नताः प्रणता वचने स्थिताः।**
- 'सन्नताः फलभारेण पुष्पभारेण च द्रुमाः' (रा॰३.१६.५)। **सन्नताः=आवर्जिताः।**
- 'सन्नतगात्रि… सख्यं साप्तपदीनमुच्यते' (कु॰५.३९)। **उक्तोऽर्थः।**
- 'ज्योत्स्ना वासरगर्भा त्वं ज्ञानगर्भाऽसि सन्नतिः' (वि॰पु॰५.२.१०)। **सन्नतिः=गुरुशुश्रूषा।**
- 'त्यागश्च सन्नतिश्चैव शिष्यते तप उत्तमम्' (भा॰शां॰२२१.५)। **सन्नतिः=भूताराधनमिति नील॰।**
- 'गुणोदितानेव परैति सन्नतिः' (अव॰जा॰२२.९५)। **सन्नतिर्विनयः। गुणसमुदितानेव विनयो विन्दतीत्याह।**

## नस्
- {संनस्}
- नस् (णस-कौटिल्ये)।
- 'सं जामिभिर्नसते रक्षते शिरः' (ऋ॰९.६८.४)। **सन्नसते=सङ्गच्छते=सम्भवति।**

## नह्
- {संनह्}
- नह् (णह-बन्धने)।
- 'सं मा कृतस्य धारया धनुः स्नाव्नेव नह्यत' (अथर्व॰७.५०.९)। **सन्नह्यत=वेष्टयत। इहाक्षाः सम्बोध्यन्ते।**
- 'कवचेन महार्हेण समनह्यद् बृहन्नलाम्' (भा॰वि॰६७.२५)। **समनह्यत्=पर्यधापयत्।**
- 'सन्नह्यमानेषु वाजिषु' (पञ्चत॰)। आरोप्यमाणपर्याणादिषु।
- 'उत्तिष्ठत सन्नह्यध्वं मित्रा देवजना यूयम्' (अथर्व॰११.९.२)। **सन्नद्धाः सज्जा भवतेत्याह।**
- 'समगात्सीत्ततः सत्यम्' (भट्टि॰१५.१११)। **रणोद्युक्तमकरोदित्यर्थः।**
- 'समनह्यश्च वर्मभिः' (भट्टि॰१७.४)।
- 'छेत्तुं वज्रमणीन् शिरीषकुसुमप्रान्तेन सन्नह्यते' (भर्तृ॰२.६)।
- 'सन्नह्यध्वं सर्व एवेन्द्रकल्पा महान्ति चारूणि च दंशनानि' (भा॰वन॰२६८.१८)। **सन्नह्यध्वम्=बध्नीत।**
- 'सङ्ग्रामे समुपोढे राजानं सन्नाहयेत्' (आश्व॰गृ॰३.९.१)। **सन्नाहयेत्=सन्नाहवन्तं कुर्यात्। सङ्ग्रामे समुपोढे=युद्धे समुपस्थिते।**
- 'तथा सन्नहनान्येषां परिमुच्य समन्ततः' (भा॰वि॰४१.९)। **सन्नहनानि धनुषां बन्धनानि।**
- 'प्रतिष्ठद्युगमध्ये स युगसन्नहनेषु च' (भा॰द्रोण॰९७.२६)। **युगसन्नहनेषु=युगबन्धेषु।**
- 'तत्कार्मुकं सन्नहनोपपन्नम् (भा॰आदि॰१८७.१८)। **अत्यन्तं काठिन्येनोपपन्नं युक्तमित्याह।**
- 'अथ सन्नहनं विस्रंसयति' (श॰ब्रा॰१.३.३.६)। **बर्हिष्पूलीमुद्ग्रथ्नाति (उत्कचते) इत्याह।**
- 'निण्यः सन्नद्धो मनसा चरामि' (ऋ॰१.१६४.३७)।
- 'आस्तां बालस्य सन्नद्धे धात्र्यौ तस्य वृद्धये' (राज॰१.७७)। **सन्नद्धे=उद्युक्ते=कार्यपरायणे=कर्तव्योन्मुख्यौ।**
- 'सर्वं पर्वतसन्नद्धं सौवर्णमभवद्वनम्' (रा॰१.३८.१)। **पर्वतसन्नद्धम्=पर्वतसम्बद्धम्=गिरिपरिक्षिप्तम्।**
- 'कुसुममिव लोभनीयं यौवनमङ्गेषु सन्नद्धम्' (शा॰१.२१)। **सन्नद्धम्=व्याप्तम्=अनुविद्धम्।**
- 'सन्नह्य काञ्चनं वर्म' (भा॰आश्व॰७९.१४)। **सन्नह्य=सम्बध्य। सन्नाह्यो रथः=युद्धार्थं सज्जीकृतः।**

## नी
- {संनी}
- नी (णीञ्-प्रापणे)।
- 'सं चेन्नयाथो अश्विना' (अथर्व॰२.३०.२)। **मत्समीपं प्रापयतमित्याह।**
- 'यथा ऋणं सन्नयामसि' (ऋ॰८.४७.१७)। **सम्प्रदानेन गमयाम इत्यर्थः।**
- 'यस्मिन्नृणं सन्नयति' (मनु॰९.१०७)। **यस्मिञ्जाते सति ऋणं शोधयतीत्याह। सङ्क्रमयतीति वा।**
- 'यदीदहं युधये सन्नयान्यदेवयून्' (ऋ॰१०.२७.२)। **सन्नयानि=सङ्गृह्णानि=समेतान् करोमि।**
- 'यः सङ्ग्रामान्नयति स युधे वशी' (अथर्व॰४.२४.७)।
- 'सम्पूषन्विदुषा नय' (ऋ॰६.५४.१)। **सन्नय=सङ्गमय।**
- 'इति दक्षः कविर्यज्ञं भद्ररुद्रावमर्शितम्। …सन्निन्ये' (भा॰पु॰४.७.४८)।
- 'युवं मित्रेमं जनं यतथः स च नयथः' (ऋ॰५.६५.६)। **सन्नयथः=सत्पथेन नयथः।**
- 'संयन्नॄन्न रोदसी निनेथ' (ऋ॰७.२८.३)। **उक्तोऽर्थः।**
- 'भद्रान्नः श्रेयः समनैष्ट देवाः' (तै॰सं॰५.७.२.४)। **श्रेयः समनैष्ट=कल्याणं प्रापयत।**
- 'समिन्द्र णो मनसा नेषि सं गोभिः सं सूरिभिर्हरिवः सं स्वस्ति' (ऋ॰५.४२.४)। **सन्नेषि=संयुङ्ग्धि।**
- 'तदु समेव नयेत' (श॰ब्रा॰१.६.४.११)। **स सान्नाय्यं हविर्दद्यादित्याह।**
- समितां मर्दयेदाज्यैर्जलेनापि च सन्नयेत्। **मिश्रयेदित्यर्थः।**
- 'नासोमयाजी सन्नयेत्' (आप॰श्रौ॰१.४.१४.८)। **सान्नाय्येष्टिं कुर्यादित्याह।**
- 'अवदानैः सह यूपेण सन्नयेत्' (गो॰गृ॰३.१.७)। **सन्नयेत्=एकीकुर्यात् सम्मिश्रयेत्।**
- 'इमौ वै लोकौ सहास्तां तौ व्यैतां नावपन्न समतपत्। ते पञ्चजना न समजानत। तौ देवा समनयन्' (ऐ॰ब्रा॰४.२१)। **समनयन्=समानयन्=समयोजयन्।**
- 'यावद्ग्रासं सन्नयन्' (आप॰ध॰२.८.१९.५)। **संवर्तयन्=पिण्डीकुर्वन्नित्याह।**
- 'परे भगवति ब्रह्मणि आत्मानं सन्नयञ्जहौ' (भा॰पु॰६.१०.११)। **सन्नयन्=लयं गमयन्।**
- 'सन्नीतात्तृतीयमात्रमवदाय' (गौ॰गृ॰४.१.९)। **सन्नीतात्=सम्मिश्रितात्।**
- 'मन्थं सन्नीय जुहोति' (श॰ब्रा॰१४.९.३.१)। **सन्नीय=सम्मिश्र्य।**
- 'सार्ववर्णिकमन्नाद्यं सन्नीयाप्लाव्य वारिणा' (मनु॰३.२४४)। **सर्वप्रकारकं भोज्यमन्नं व्यञ्जनादिभिरेकीकृत्येत्याह।**
- 'अथ दधि मधु घृतं सन्नीयानन्तर्हितेन जातरूपेण प्राशयति' (बृ॰उ॰६.४.२५)। **सन्नीय=समिश्र्य।**
- 'लोहितद्रप्सेन सन्नीय' (कौ॰सू॰३६)। **उक्तोऽर्थः।**
- 'कंसे पृषदाज्यं सन्नीय' (बृ॰उ॰६.४.२४)।
- 'पश्चादवस्थायि बलं समवायश्च सन्नयौ' (अमरः)। **सन्नयो मेल इति स्वामी।**
- 'अस्मिन् राजसमवाये देवानामिव सन्नये' (भा॰आदि॰१८९.६)। **सन्नयः=समवायः=समाजः।**
- 'तेषां समुपविष्टानां देवानामिव सन्नये' (भा॰आदि॰२२०.१५)।
- 'एतदस्मै संनयत' (तै० सं० २।५।३।२)। **संनयत सम्यक् प्रापयत।**
- 'यदीदहं युधये सन्नयान्यदेवयून्' (ऋ० १०।२७।२)। **सन्नयानि संगमयामि।**
- 'इन्द्रियेणैवैनं देवताभिः सं नयति' (तै० सं० ६।१।४।३१)। **संनयति संयोजयति।**
- 'ऋणमस्मिन् सं नयति' (ऐ० ब्रा० ७।१३)। **सन्नयति सम्यगवस्थस्थापयति, संक्रमयति।**
- 'स संनयः स विनयः पुरोहितः' (ऋ० २।२४।९)। **संनयो विश्लिष्टानां मन्त्रैः संगमयिता।**

## नु
- {संनु}
- नु (णु-स्तुतौ)।
- 'समङ्गिरसो नवन्त गोभिः' (ऋ॰४.३.११)। **वाश्यमानाभिर्गोभिः सममाक्रोशन् इत्याह।**
- 'सोमे अर्कास्त्रिष्टुभः सन्नवन्ते' (ऋ॰९.९७.३५)। **सन्नवन्ते=सङ्गच्छन्ते।**

## नुद्
- {संनुद्}
- नुद् (णुद=प्रेरणे)।
- 'अमूं च मां च सन्नुद' (अथर्व॰६.१३९.३)। **बलात्सङ्गमय।**
- 'इहेमाविन्द्र सन्नुद चक्रवाकेव दम्पती' (अथर्व॰१४.२.६४)। **उक्तोऽर्थः** ।
- 'अहं सन्नोदयाम्येनं यः कार्यं साधयिष्यति'। **इतोऽभिवर्तयामीत्याह।**
- हयोत्तमान्… सन्नोदयामास' (भा॰वन॰७२.४२)। **सन्नोदयामास=सञ्चोदयामास।**

## नृत्
- {संनृत्}
- नृत् (नृती-गात्रविक्षेपे)।
- 'यदीमे केशिनो जना गृहे ते समनर्तिषुः' (अथर्व॰१४.२.५९)। **समं नृत्यमकार्षुरित्यर्थः।**

## पठ्
- {संपठ्}
- पठ् (पठ-व्यक्तायां वाचि)।
- 'वेदाङ्गानि च सर्वाणि कृष्णपक्षेषु सम्पठेत्' (मनु॰४.९८)। **सम्पठेत्=पठेत्। नार्थः समा।**
- 'यज्ञकर्मणीति किम्। सम्पाठे मा भूत्' (पा० १।२।३४ सूत्रवृत्तौ)। **सम्पाठः स्वाध्यायकाल इति न्यासः।**

## पत्
- {संपत्}
- पत् (पत्लृ-गतौ)।
- 'तान् सम्पातैः समपतत्' (ऐ॰ब्रा॰४.३०)। **समपतत्=प्राप्नोत्।**  **प्राप्त्यर्थः सम्पतिरिति षड्गुरु॰।**
- 'समश्वपर्णाः पतन्तु नो नराः' (अथर्व॰६.१२६.३)। **अश्वपर्णाः=अश्वपतनाः=अश्वारूढाः। सम्पतन्तु=रिपून् आपतन्तु। आस्कन्दन्तु। इतस्ततो गच्छन्त्विति तु सायणः।**
- 'एते यज्ञोपनिमन्त्रिताः पुत्रदारैः सह दिगन्तरेभ्यो महर्षयः सम्पतन्ति' (महावीर॰१)। **सम्पतन्ति=समापतन्ति=समागच्छन्ति=समवयन्ति।**
- 'यत्र बाणाः सम्पतन्ति कुमारा विशिखा इव' (ऋ॰६.७५.१७)। **सम्पतन्ति=सञ्चरन्ति।**
- 'यानानि मार्गेषु न सम्पतन्ति' (रा॰)। **उक्तोऽर्थः।**
- 'विजयस्य ह्यनित्यत्वाद् रभसेन न सम्पतेत्' (का॰नी॰सा॰१०.३४)। **न सम्पतेत्=नास्कन्देत्, न विगृह्णीयात्।**
- 'शितिपदी सम्पतत्वमित्राणाममूः सिचः' (अथर्व॰११.१०.२०)।
- 'दीप्यमानाश्च सम्पेतुर्दिवि सप्त महाग्रहाः' (भा॰भीष्म॰१७.२)। **सम्पेतुः=सञ्जग्मिरे।**
- 'पक्षान् सन्तत्य सम्पतेत्' (भा॰सनत्सु॰)। **सम्पतेत्=उत्पतेत्।**
- 'गृष्टीनां क्षीरमभिनवं पय आज्येन संसिञ्चामि गवां क्षीरमाज्येन सम्पातयामि' (अथर्व॰२.२६.४ इत्यत्र सायणः)। **व्यक्तं सम्मिश्रणेऽर्थे भाष्यकारस्य प्रयोगः सम्पातेः।**
- 'तरुणैश्चारुवेषैश्च नरैरुन्नतगामिभिः। सम्पतद्भिर्योध्यायां न विभान्ति महापथाः' (रा॰२.११४.१३)॥ **सम्पतद्भिः=सञ्चरद्भिः, गमागमौ कुर्वद्भिः।**
- 'इतो द्रक्ष्यामि वैदेहीम्… इतश्चेतश्च दुःखितां सञ्चरन्तीं यदृच्छया' (रा॰५.१५.५०)। **उक्तोऽर्थः।**
- 'विकारैर्बहुभिः प्राप्तः सम्पतद्भिर्महाबलैः' (हरि॰३.१९.१०)।
- 'सम्पतद्भिः स्थितश्चापि नानारत्नविभासितैः' (विमानैः) (भा॰वि॰५६.१७)।
- 'एषा मया सम्पतता वारुणी भरतर्षभ। दृष्टपूर्वा सभा रम्या' (भा॰सभा॰९.३०)। **सम्पतता=समागच्छता।**
- 'दृष्टपूर्वः स बहुशो राजन् सम्पतता मया' (भा॰आश्रम॰२०.९)। **सम्पतता=भ्राम्यता=पर्यटता।**
- 'निर्वार्यः कार्यकर्ता यः सम्पतन् सत्त्वसम्पदा' (अमरः)। **सङ्गच्छमानः, संयुक्त इत्यर्थः। तथा च सम्पन्न इति पाठान्तरम्।**
- आ'सीत् सुभीमः सम्पातो वज्रपर्वतयोरिव' (भा॰वि॰१३.२५)। **सम्पातः=सङ्घर्षः=सङ्घट्टः।**
- 'भवति! उरभ्रसम्पातं पश्यामः' (माल॰)। **उक्तोऽर्थः।**
- 'सम्पातेष्वभिघातेषु निपातेष्वसिचर्मणोः। न तयोरन्तरं कश्चिद् ददर्श नरसिंहयोः' (भा॰द्रोण॰१४.६९)।
- 'सम्पातः सम्भेदो नद्योः' (व॰बृ॰सं॰)।
- 'खड्गप्रहरणे युक्ताः सम्पाते चासिचर्मणोः' (भा॰द्रोण॰११२.२२)। **सम्पातो विहरणम्।**
- 'निर्मलानामजिह्मानां नाराचानां विशाम्पते। निर्मुक्ताशीविषाभानां सम्पातोऽभूत् सुदारुणः' (भा॰द्रोण॰९८.२१-२२)। **सम्पातः सङ्घर्षः, सन्ताडनम्।**
- 'स दारकस्य कारणाद्दूतसम्पातं करोति' (स्वप्न॰१)। **दूतसम्पातं दूतसम्प्रेषणं करोति।**
- 'उत्पपाताथ वेगेन मनःसम्पातविक्रमः' (रा॰५.१.१८९)। **सम्पातो मनोगतिः।**
- 'धारासम्पात आसारः' (अमरः)। **धाराणां सम्भूय पतनं धारासम्पातः।**
- 'निःसम्पातः कृतः पन्थास्तेन' (हरि॰२.२४.१४)। **निःसम्पातः=निर्जनसञ्चारः।**
- 'सम्पातानवनयन् मूर्धनि वध्वाः' (खा॰गृ॰१.४.३)। **आहुत्यनन्तरं स्रुवलग्नान् आज्यबिन्दून्।**
- 'आहुतेराहुतेश्च सम्पातमुदपात्रेऽवनयेत्' (गो॰गृ॰२.५.५)। **सम्पात आहुतिशेषः।**
- 'इत्यृषभं सम्पातवन्तमतिसृजति' (कौ॰सू॰२४.१९)।
- 'तस्मिन्यावत् सम्पातमुषित्वा अथैतमेवाध्वानं पुनर्निवर्तन्ते यथेतम्' (छां॰उ॰५.१०.५)। **सम्पतन्त्यनेनामुं लोकं फलभोगायेति सम्पातः कर्म।**
- 'महिषशतसम्पातसदृशोऽहो बलवानन्धकारः' (बाल॰१)। **महिषशतसम्पातः=महिषशतसङ्घातः।**
- 'सन्नमुसले व्यङ्गारे निवृत्तशरावसम्पाते भिक्षेत' (बौ॰ध॰२.६.११.२४)। **सम्पातः सम्मार्जनम् इति गोविन्द॰।**
- 'भक्तं सुरां प्रपां सम्पातवत्करोति' (कौ॰सू॰१२.९)। **सन्निहितं करोति।**
- 'आदिशब्दः सम्पातायातः' (२.१२ सां॰सू॰भा॰)। **प्रयोजनमन्तराऽनुवृत्त आहृतो वा।**
- 'तथाऽनेन सूक्तेन दधिमधुनी सम्पात्याभिमन्त्र्य वर्चस्कामं ब्राह्मणमाशयेत्' इति अथर्व॰३.१६ इत्यत्रोपक्रमे सायणः।
- सम्पात्य (ऋजीषेण) प्रोक्ष्य। असम्पातं करिष्यन्ति पतन्तः कङ्कवाससः (इषवः) (रा॰५.२१.२६)। **सम्पातोऽनवकाशः।**
- 'एतौ वै लोको सह सन्तौ व्यैताम्। तयोर्न किंचन समपतत्' (जै० ब्रा० १।११६)। **न समपतत् न सङ्गतमभूत्।**
- 'सम्पतन्ति च मे शिष्याः प्रवृत्त्याख्याः पुरीमितः' (रा० ६।१२४।१६)। **सम्पतन्ति पुरा संगच्छन्ति।**
- 'सम्पतन्ति नगाग्रेषु समवायांश्च कुर्वते' (भा० भीष्म० २।१७)। **सम्पतन्ति एकीभूय पतन्ति।**
- 'तान् (सम्पातान्) क्षिप्रं समपतत्' (ऐ० ब्रा० ६।१८)। **शिष्येभ्यः क्षिप्रं प्रापितवान् इति सायणः। सम्पतिरिहोच्चारणक्रिय इति तु षड्गुरुशिष्यः।**
- 'आस्थानीं समये समं नृपजनः सायन्तने सम्पतन्' (रत्ना० १।२३)। **सम्पतन् संगच्छन् प्राप्नुवन्।**
- 'अथो महद्भिः पथि सम्पतद्भिः' (सौन्दर० ५।४)। **सम्पतद्भिः सङ्गच्छमानैः।**
- 'पावकानिलसम्पातो रराज युधि दानवः' (मात्स्य पु० १७७।५९)। **सम्पातः सम्मिश्रीभावः, संसर्गः।**
- 'अग्नावाज्यस्य हुत्वा मन्थे सम्पातमवनयेत्' (छां० उ० ५।२।४)। **हुतावशिष्टं स्रुवसं लग्नं सम्पातः।**
- 'तान् वा एतान्सम्पातान् विश्वामित्रः प्रथममपश्यत्' (ऐ० ब्रा० ६।१८)। **सम्पाताः (त्रये) सूक्तविशेषाः।**
- 'ग्रामादनिर्णयनमसम्पातं च सुरायाः' (कौ० अ० २।२५।३)। **असम्पातोऽसङ्ग्रहः।**
- 'भुरण्युः शकुनिर्भूरिमध्वानं नयति स्वर्गस्य लोकस्यापि वोढा, तत्सम्पाती भुरण्युः' (नि० १२।२२।१)। **तत्सम्पाती तेन युक्तः (अग्निचित्)।**

## पद्
- {संपद्}
- पद् (पद-गतौ)।
- 'अथान्यं रथमास्थाय हार्दिक्यः समपद्यत' (भा॰शाल्य॰२१.३७)। **समपद्यत=सज्जोऽभवत्।**
- 'यदा नेच्छति न द्वेष्टि ब्रह्म सम्पद्यते तदा' (हरि॰१.३०.४१)। **ब्रह्म सम्पद्यते=ब्रह्मत्वमाप्नोति।**
- 'श्रमव्यायामकुशलाः समपद्यन्त यौवनम्' (भा॰आदि॰१०९.१८)। **समपद्यन्त=आपद्यन्त=आप्नुवन्। इह समा नार्थः।**
- 'सर्वस्य जगतो धात्री शर्वरी समपद्यत' (भा॰सौप्तिक॰१.२४)। **समपद्यत=प्राप्ता=अवतीर्णा।**
- 'ब्रह्मशापाभिभूता सा मानुषं समपद्यत' (हरि॰१.२६.१३)। **समपद्यत=समगच्छत्। सम्पदिरिह सकर्मकः।**
- 'तिस्रः सतीरुपसदो द्विर्द्विरेकैकामुपायंस्ताः षट् समपद्यन्त' (ऐ॰ब्रा॰१.२३)। **सङ्ख्यया षडभवन्नित्यर्थः।**
- 'तद्धास्यशतं गावः सहस्रं सम्पेदुः (पञ्चविश॰२५.१०.१८)। **सन्तानवृद्ध्या सहस्रसङ्ख्याका अभूवन्नित्याह। इत्यादिषु सम्पदिः परिणामार्थकः।**
- 'अस्माभिश्च परित्यक्तं पुरं सम्पद्यतां वनम्' (रा॰२.३३.२२)। **वनरूपेण परिणमतामित्यर्थः।**
- 'तीक्ष्णांशुः शिशिरांशुत्वं भयात्सम्पद्यते रविः' (रा॰३.५४.१२)। **उक्तोऽर्थः।**
- 'सम्पत्स्यन्ते नभसि भवतो राजहंसाः सहायाः' (मेघ॰)।
- 'सम्पेदे श्रमसलिलोद्गमो विभूषणम्' (कि॰७.५)। **विभूषणतामापेत्यर्थः।**
- 'त्र्याहताः पञ्च पञ्चदश सम्पद्यन्ते' (=भवन्ति)। **त्र्याहताः त्रिभिरभ्यस्ताः।**
- 'सम्पद्यते स डकारो ळकारः' (ऋक्प्राति॰१.११)।
- 'स सर्वदमनो नाम कुमारः समपद्यत' (भा॰आदि॰७४.८)। **समपद्यत=अभवत्।**
- 'अष्टौ रथसहस्राणि नागानामयुतं तथा। अर्बुदं पत्तिसङ्घानां तद्बलं समपद्यत' (भा॰)॥ **तद्बलं सम्पन्नं सम्पूर्णं सकलमकुर्वन् इत्यर्थः। एतत्प्रमाणं तद्बलमभूदित्याशयः।**
- 'साधोः शिक्षा गुणाय सम्पद्यते नासाधोः' (पञ्चत॰)। **सम्पद्यते=कल्पते=अलम्भवति।**
- 'पुरूरवास्ततो विद्वानिलायां समपद्यत' (भा॰आदि॰)। **अजायतेत्यर्थः।**
- 'धूम्राश्वतनयश्चापि सृञ्जयः समपद्यत' (रा॰१.४७.१४)। **उक्तोऽर्थः।**
- 'स हि स्वर्भानुदौहित्रः प्रभायां समपद्यत' (हरि॰१.१८.९) |
- 'ऋषेर्धर्मात्मनस्तस्य कारुण्यं समपद्यत' (रा॰१.२.१३)।
- 'सुबीजं चैव सुक्षेत्रे जातं सम्पद्यते यथा' (मनु॰१०.६९)। **सम्पद्यते=समृध्यति, समृद्धं भवति।**
- 'तन्मे सर्वं सम्पद्यताम्' (अथर्व॰१०.९.२७)। **सम्पद्यताम्=घटताम्, पूर्यताम्, सिध्यतु।**
- 'मा तत्सम्पादि यदसौ जुहोति' (अथर्व॰७.७३.२)। **उक्तोऽर्थः।**
- 'यत्कामयेत तदश्नीयाद् यद्वा सम्पद्येत' (श॰ब्रा॰३.१.२.१)। **सम्पद्येत=लभ्येत।**
- 'प्रियः कामो न ते सम्पत्स्यते क्वचित्' (भा॰आदि॰८४.२०)। **सम्पत्स्यते=समर्धिष्यति। सेत्स्यति।**
- 'सम्पत्स्यते कः कामोऽयं कालः कश्चित् प्रतीक्ष्यताम्' (कु॰२.५४)।
- 'प्रयत्नस्तेन कर्तव्यो नैष सम्पत्स्यते तव' (भा॰उ॰११९.३)। **न सम्पत्स्यते=न फलवान् भविष्यति।**
- 'पुष्पस्य प्रयतो वाङ् मनसि सम्पद्यते मनः प्राणे प्राणस्तेजसि तेजः परस्यां देवतायाम्' (छां॰उ॰६८.६)। **समपद्यते=समाविशति।**
- 'एवमेव खलु सोम्येमाः सर्वाः प्रजाः सति सम्पद्य न विदुः सति सम्पद्यामहा इति' (छां॰उ॰४.२)।
- 'सम्पद्यमानमाज्ञाय भीष्मं ब्रह्मणि निष्कले' (भा॰पु॰१.९.४४)। **उक्तोऽर्थः।**
- 'उभे हि तेजसी सम्पद्येते' (तै॰प्रा॰२.१.२.९)। **सम्पद्येते=एकीभवतः।**
- 'अथ यदि द्विमात्रेण मनसि सम्पद्यते' (प्रश्न॰उ०५.४)। **सम्पद्यते=अभिसंविशति=लीयते।**
- 'दण्ड्यः पुरुषः। …दण्डेन सम्पद्यते' (नि॰.२.२.११)। **सम्पद्यते संयुज्यते।**
- 'अशोक यदि सद्य एव कुसुमैर्न सम्पत्स्यसे मुधा वहसि दोहदं ललितकामिसाधारणम्' (माल॰३.१७)। **सम्पत्स्यसे=सङ्गंस्यसे=सङ्गतो भविष्यसि।**
- 'यदि सम्पत्स्यसे पुत्रैः सहामात्यैर्नराधिप' (भा॰उ॰९५.२७)। **उक्तोऽर्थः।**
- 'वाणी सम्पद्यतामेषा कर्मणा मा चिरं कृथाः' (भा॰शल्य॰५६.४१)। **सम्पद्यताम्=युज्यताम्।**
- 'गगनालिङ्गिभिर्भीमा (नदी) तरङ्गैः समपद्यत' (राज॰८.३०८५)। **समपद्यत=समयुज्यत।**
- 'मयूरचन्द्रकाङ्केव वितस्ता समपद्दत' (राज॰१.२६०)। **समपद्यत=अशोभत।**
- 'वेषेण सम्पद्यते शोभत इति वेष्यो नटः' (पा॰५.१.९९ सूत्रवृत्तौ)।
- 'सम्पदयन्तौ सह लोकमेवम् (अथर्व॰१२.३.३९)। **आसादयन्तौ।**
- 'पन्नगाशनमाकाशे पतन्तं पक्षिसेविते। अभिभूय जवेनाशु लङ्कां सम्पादये ध्रुवम्' (रा॰५.३.४०)। **उक्तोऽर्थः।**
- 'उत्पिञ्जभीतया राज्ञ्या त्यक्त्वा परिभवत्रषाम्। ते यत्नात् समपद्यन्त' (=समाधीयन्त) (राज॰६.२८)॥
- 'वाचा देवेभ्यो हव्यं सम्पादयति' (ऐ॰ब्रा॰२.५)।
- 'पिप्पलीलवणाभ्यां च मत्स्यान् सम्पादयिष्यथ' (रा॰३.७६.२४)। **सम्पादमिष्यथ=संस्करिष्यथ, अभ्यवहाराय सज्जयिष्यथ।**
- 'दश ता आहुतीः सम्पादयेत्' (श॰ब्रा॰११.१.२.२)। **पूरयेदित्याह।**
- 'देवा वै सोमस्य राज्ञोऽग्रपेये न समपादयन्' (ऐ॰ब्रा॰२.२५)। **न समपादयन्= एकमतयो नाभूवन्।**
- 'सर्वं पण्यमर्वाक् पणन्ते परः सम्पादयन्ति' (श॰ब्रा॰३.३.३.४)। **पूर्वं क्रयमूल्ये परिभाषन्ते पश्चात्तत्र संवादमुपयन्ति।**
- 'ममैवायं पुत्रोऽस्त्विति तान् ह न सम्पेदे। ते (ऋविजः) सम्पादयामासुः' (व॰धर्म॰१७.३५)।
- 'ते ह सम्पादयाञ्चक्रुः। उद्दालको वै भगवन्तोऽयमारणिः सम्प्रतीममात्मानं वैश्वानरमध्येति' (छां॰उ॰५.११.२)। 'ते होचुः। हन्तेदं जुहवामहा इति कस्मै न इदं प्रथमाय होष्यन्तीति मह्यमिति हैवाग्निरुवाच मह्यमिति योऽयं पवते। ते न सम्पादयाञ्चक्रुस्तेऽसम्पाद्योचुः प्रजापतिमेव पितरं प्रत्ययाम' (श॰ब्रा॰२.२.४.१६)। **न सम्पादयाञ्चक्रुः=निश्चयमधिगन्तुं न शेकुः।**
- 'कस्य न भविष्यतीति ते मम ममेत्येव न सम्पादयाञ्चक्रुः। ते हासम्पाद्योचुराजिमेवास्मिन्नजामहै' (श॰ब्रा॰५.१.१.३)।
- 'ते सम्पादयन्तोऽब्रुवन्' (ऐ॰ब्रा॰२.१५)। **सम्पादयन्तः सम्प्रतिपत्तिमन्त इति भट्टभास्करः।**
- 'भीमं सम्पादयामास रथेन रथसारथिः' (भा॰भीष्म॰५४.७१)। **रथेन सम्पन्नमकरोत् रथवन्तमकरोदित्यर्थः।**
- 'एवं सम्पादयन्तस्ते तदाऽन्योन्यं महारथाः' (भा॰वि॰१३.१२)। **सम्पत्तिभिर्विभवैर्योजयन्त इत्याह।**
- 'तं रथेन नरश्रेष्ठं सम्पादय महारथम्' (भा॰द्रोण॰१३४.१७)। **सम्पादय=संयोजय।**
- 'स्नातैः (वाजिभिः) सम्पादयामासुः सम्पन्नैः सर्वसम्पदा' (भा॰उ॰८३.१९)। **सम्पादयामासुः=सज्जीकृतवन्तः।**
- 'रश्मिनैवाश्वं सम्पादयति' (श॰ब्रा॰१३.२.७.९)। **सम्पादयति=शोभयति।**
- 'श्वः सम्पादयिता क्रीडा या वः सा कथ्यतामिति' (वृ॰श्लो॰सं॰८.२९)। **कामं वः सम्पादयिता=इष्टं वः साधयिष्यति।**
- 'विज्ञानेनात्मानं सम्पादयेत्। सम्पादितात्मा जितात्मा भवति' (चाणक्य॰१.८,९)। **सम्पादयेत्=समग्रं कुर्यात्।**
- 'मत्या परीक्ष्य मेधावी बुद्ध्या सम्पाद्य चासकृत्' (भा॰उ॰३९.४२)। **सम्पाद्य=सम्प्रधार्य।**
- 'इति स्वसुर्भोजकुलप्रदीपः सम्पाद्य पाणिग्रहणं स राजा' (रघु॰७.२९)। **सम्पाद्य निर्वर्त्य।**
- 'सता सोम्य तदा सम्पन्नो भवति' (छां॰उ॰६.७.१)। **सम्पन्नः=एकत्वं गतो भवति।**
- 'स यदि पितृलोककामो भवति सङ्कल्पादेवास्य पितरः समुत्तिष्ठन्ति, तेन पितृलोकेन सम्पन्नो भवति।' **सम्पन्नः=सङ्गतः।**
- 'सुवर्णशृङ्ग्यः सम्पन्नाः सवत्साः कांस्यदोहनाः' (रा॰१.७२.२३)। **सम्पन्नाः=बहुदुग्धाः।**
- 'प्राप्तकामा जनपदाः सम्पन्नयवगोरसाः' (रा॰३.२२.७)। **सम्पन्ना बहुलाः प्रभूताः।**
- 'एकः सम्पन्नमश्नातु यस्ते हरति पुष्करम्' (भा॰अनु॰९४.२१)। **सम्पन्नं स्वादु।**
- 'सम्पन्नतरमेवान्नं दरिद्रा भुञ्जते सदा। क्षुत् स्वादुतां जनयति…' (भा॰उ॰३४.५०)॥ **उक्तोऽर्थः।**
- 'सम्भाव्यं गोषु सम्पन्नं सम्भाव्यं ब्राह्मणे तपः' (रा॰५.८८.९) **सम्पन्नम्=मधुरं पयः।**
- 'त्वयि विक्रमसम्पन्नमिदं वचनमीदृशम्' (भा॰आदि॰२०२.२३)। **विक्रमसम्पन्नम्=विक्रमसुन्दरम्।**
- 'यो मामदत्त्वा पितृदेवताभ्यो भृत्यातिथीनां च सुहृज्जनस्य। सम्पन्नमश्नन् विषमत्ति मोहात्…' (बौ॰ध॰२.३.५.१८)॥ **सम्पन्नम्-मृष्टम्।** 'सन्तानवर्धनं पुत्रं युक्तं च पितृकर्मणि। देवब्राह्मणसम्पन्नमभिनन्दन्ति पूर्वजाः' (शङ्खलिखितौ)। **देवब्राह्मणसम्पन्नः=देवब्राह्मणपूजनपरः।**
- 'अपराह्णस्तथा दर्भा वास्तुसम्पादनं तिलाः' (मनु॰३.२५५)। **वास्तुसम्पादनं श्राद्धदेशसंशोधनम्।**
- 'ध्यानेनोपरमं कृत्वा विद्यासम्पादितं मनः' (भा॰शां॰२४६.६)। **विद्यासम्पादितम्=विद्यया संस्कृतम्।**
- 'ता द्वादशानुष्टुभः स्युर्गायत्र्यः षोडशैव हि। कथं स्यादेवमिति चेत् सम्पत्तिः श्रूयतामियम्' (ऐ॰ब्रा॰२.३७ इत्यत्र षड्गुरुशिष्यवचनम्)॥ **सम्पत्तिर्निरूढिः।**
- 'सम्पत्तिरिव वित्तानामध्रुवा स्थितिरायुषः' (अवदा॰अविषह्य जा॰२५)। **सम्पत्तिः=प्राप्तिः।**
- 'न च शोचत्यसम्पत्तौ (कर्मणः)' (मनु॰१२.३६)। **असम्पत्तौ=असिद्धौ।**
- 'पदक्रमविभागज्ञो वर्णक्रमविचक्षणः। स्वरमात्राविशेषज्ञो गच्छेदाचार्यसम्पदम्' (ऋ॰प्रा॰१.८)। **आचार्यसंसदमिति पाठान्तरम्।**
- 'अवसाययितुं क्षमाः सुखं विधेयेषु विशेषसम्पदः' (कि॰२.२९)। **विशेषसम्पदः=अवान्तरभेदभूमानः।**
- 'तथा ह्येव सम्पत् सम्पद्यते' (श॰ब्रा॰३.४.४.२१)। **पूर्णता जायत इत्याह।**
- 'तच्चास्य प्रार्थितं न सम्पद्यते, सम्पद्य वा विपद्यते' (न्याभा० ४।१।५७)। **सम्पद्यते सिध्यति समृध्यति।**
- 'सम्पत्स्यन्ते ते ऽद्य कामाः सर्वे ये चिरचिन्तिताः' (स्कन्दपु० का० ४।७१।४४)। **सम्पत्स्यन्ते सेत्स्यन्ति समर्धिष्यन्ति समर्त्स्यन्ति फलिष्यन्ति।**
- 'उभे हि तैजसी सम्पद्येते' (तै० ब्रा० २।१।२।९)। **सम्पद्येते संगते मिश्रिते व्यतिकीर्णे भवतः।**
- 'दण्डेन सम्पद्यत इति वा' (दण्ड्य) (नि० २।२।१२)। **सम्पद्यते संयुज्यते। सम्पद्यते शोभते (पापनिवृत्तिहेतुत्वाद् दण्डस्य) इति तु स्कन्दस्वामी। दूराधिरोहिणी कल्पना, यद्यपि रुचिरा।**
- 'अथ कस्माद् वदस्येतत् सम्पादय सुकर्मणा' (रा० ६।८८।२७)। **सम्पादय संगमय।**
- 'स्वामी च सम्पन्नः स्वसम्पद्भिः प्रकृतीः सम्पादयति' (कौ० अ० ८।१।१६)। **सम्पादयति सम्पद्वतीः करोति।**
- 'स ह सम्पादयाञ्चकार' (छां० उ० ५।११।३)। **मनसि निश्चयमकरोत् सोऽध्रियत, स दध्रे। तेऽब्रुवन् –वीरं भजामहा इति।**
- 'तस्य विभागे न समपादयन्' (जै० ब्रा० २।१२८)। **न समपादयन् ऐकमत्यं नाध्यगच्छन्।**
- 'तौ (मातापितरौ) मध्यमे सम्पादयाञ्चक्रतुः' (ऐ० ब्रा० ७।१५)। **ऐकमत्यमापतुः, दानमङ्गीकृतवन्तौ। मध्यमे मध्यमं सुतमधिकृत्य।**
- 'पितृलोकेन सम्पन्नो महीयते' (छां० उ० ८।२।१)। **सम्पन्नः स गतः।**
- 'सम्पन्नहस्ता गुणवादिनी च' (हरि० २।७९।१२)। **समृद्धहस्ता। मुक्तहस्ता इत्यर्थः।**
- 'अनाभरणसम्पन्ना परमाम्बरवर्जिता' (भा० वन० १२३।७)। **अनाभरणसम्पन्ना ऽनलङ्कारापि सुन्दरी।**
- 'व्यूहेदेकाक्षरीभावात्पदेषूनेषु सम्पदे' (ऋक्प्रा० १७।१३)। **सम्पदे पूर्त्तये।**
- 'एवं भगवतो रूपं सुभद्रं ध्यायतो मनः। …सम्पन्नं न निवर्तते' (भा० पु० ४।८।५२)। **सम्पन्नमेकत्वमापन्नं तत्र लीनम्।**

## पा
- {संपा}
- पा (पा-पाने)।
- 'सं यज्ञेसु पिबध्वम्' (ऋ॰७.३७.२)। **सह पिबतेत्यर्थः।**
- 'यस्मिन् वृक्षे सुपलाशे देवैः सम्पिबते यमः' (ऋ॰१०.१३५.२)। **उक्तोऽर्थः।**
- 'त उभये देवमनुष्याः पितरः सम्पिबन्ति' (श॰ब्रा॰३.६.२.२६)।
- 'तव वा इमेऽन्तेवासाः। त्वमेवैभिः सम्पिबस्व' (ऐ॰ब्रा॰३.३०)।
- 'यत्पिबामि सम्पिबामि समुद्र इव सम्पिबः' (अथर्व॰६.१३५.२)। **शत्रुमेव सङ्गृह्य तदीयं रसं पिबामीत्याह।**
- 'यस्मिन्वृक्षे सुपलाशे देवैः सम्पिबते यमः' (नि० १२।२९।१)। **अर्थनिर्देशायेह पुनरुपन्यासः। सम्पिबते संगच्छत इति यास्कः।**

## पाशय्
- {संपाशय्}
- पाशय् (पाशय पाशाण्णिचि नामधातुः)।
- 'पाशाद् विमोचने संगमने च' (सरस्वती० १।३।४६)। **पाशैः संयोजयति सम्पाशयति।**

## पिष्
- {संपिष्}
- पिष् (पिष्लृ-सञ्चूर्णने)।
- 'वज्रेणान उषसः सम्पिपेष' (ऋ॰२.१५.६)।
- 'सम्पिष्टदग्धविध्वस्तं तव सैन्यं किरीटिना' (भा॰कर्ण॰८०.१९)। **सम्शब्दः पेषणस्य सम्पूर्णतामाह। अपि वा सम्पूर्णताया धात्वर्थेनैवोपसङ्ग्रहादनर्थकः।**

## पीड्
- {संपीड्}
- पीड् (पीड-अवगाहने)।
- 'तास्तं पयोधरोत्तानैरुरोभिः समपीडयन्' (हरि॰२.२०.२३)। **समपीडयन्=अबाधन्त।**
- 'द्वावपि निक्षेपौ सम्पीड्य दापनीयः' (मनु॰८.१८४ इत्यत्र कुल्लूकः)। **सम्पीडय=सङ्कलय्य।**
- 'सम्पीडिते जन्मभे' (व॰बृ॰सं॰९७.११)। **सम्पीडिते=ग्रस्ते=ग्रहगृहीते।**

## पृच्
- {संपृच्}
- पृच् (पृची=सम्पर्के)।
- 'सम्पृचः स्थ सं मा भद्रेण पृङ्क्त' (श॰ब्रा॰१२.७.३.२२)। **सम्पृङ्क्त=योजयत।**
- 'द्रुहो रिषः सम्पृचः पाहि सूरीन्' (ऋ॰२.३५.६)। **सम्पृचः सम्पर्कात्।**
- 'स्यन्दनौ समपृच्येताम्' (भट्टि॰)।
- 'वागर्थाविव सम्पृक्तौ' (रघु॰१.१)। **सम्पृक्तौ=नित्यसम्बद्धौ।**
- 'तेजसा सम्पिपृग्धि मा' (तै॰ब्रा॰२.७.७.३)। **संयुक्तं कुर्वित्याह।**

## पॄ
- {संपॄ}
- पॄ (पॄ-पालनपूरणयोः)।
- 'यथाऽसौ लोक एवं बहुभिः पुनः पुनः प्रयद्भिर्न सम्पूर्यते' (श॰ब्रा॰१४.९.१.२)।

## प्लु
- {संप्लु}
- प्लु (प्लुङ्-गतौ)।
- 'तस्य प्रमादाद्यदि वाप्यसान्नैध्याद्यथा भिन्ना नौरगाधे महत्युदके सम्प्लवेत' (गो॰ब्रा॰उत्तर॰२.५)। **सम्प्लवेत=विप्लवेत=विदिशि प्लवेत।**
- 'मेघो यत्सम्प्लवते' (छां॰उ॰२.४.१)। **इतस्ततश्चलतीत्यर्थः।**
- 'महोल्कानां च सम्प्लवे' (मनु॰४.१०३)। **इतस्ततः पाते सतीत्याह।**
- 'हृतस्वा हृतदाराश्च ये विप्रा देशसम्प्लवे' (भा॰अनु॰२३.५४)। **देशसम्प्लवे=राष्ट्रविप्लवे।**
- 'करुणप्रेक्षणीयेषु सम्प्लवः सुखदुःखयोः। यथानुभवतः सिद्धस्तथैवौजःप्रसादयोः' (काव्यालं॰सूत्रवृ॰३.१.८ उद्धरणम्)॥ **सम्प्लवो मिश्रीभावः।**
- 'न मही याति सम्प्लवम्' (वि॰पु॰१.४.४६)। **सम्प्लवं न याति=न निमज्जति।**
- 'आभूतसम्प्लवं स्थानममृतत्वं हि भाष्यते। त्रैलोक्यस्थितिकालोऽयमपुनर्मार उच्यते' (वि॰पु॰२.५.९६)॥ **भूतसम्प्लवः=महाप्रलयः।**  **आभूतसम्प्लवम्=आब्रह्माहपर्यन्तम्।**
- 'आभूतसम्प्लवात्ते स्वर्गजितः' (आप॰ध॰२.२४.५)। **उक्तोऽर्थः।**
- 'तयोर्धात्र्यौ सुसंवीते कृत्वा ते गर्भसम्प्लवे' (भा॰सभा॰१७.३८)। **गर्भसम्प्लवः=गर्भभ्रंशः।**
- 'विवृद्धिं निम्नगा याताः प्लवगा सम्प्लवं गताः' (हरि॰२.१८)। **सम्प्लवः प्रवाहः।**
- 'वारणानां रवो जज्ञे मेघानामिव सम्प्लवे' (भा॰द्रोण॰२०.४१)। **सम्प्लवः=समागमः।**
- 'स्थापयन्ति ममादेशाद्यावदाभूतसम्प्लवम्' (कूर्म॰पूर्वा॰१२.२७२)। **उक्तोऽर्थः।**
- 'शारदाभ्रैरिवाकीर्णं गगनं हंससम्प्लवैः' (रा॰१.४३.२३)। **हंससम्प्लवैः=कादम्बकदम्बैः।**
- 'अपस्मारं पुनः स्मृतिबुद्धिसत्त्वसम्प्लवाद् बीभत्सचेष्टमावस्थिकं तमःप्रवेशमात्रमाचक्षते' (चरके निदा॰८.५)। **स्मृतिबुद्धिसत्वानां सम्प्लवात् विकृतिगमनात्।**
- 'अकान्तिर्व्याघातः पुनरुक्तमपशब्दः सम्प्लव इति लेखदोषाः' (कौ॰अ॰२.१०.२८)। **अवर्गे वर्गकरणं वर्गे चावर्गक्रिया गुणविपर्यासः सम्प्लवः।**
- 'सम्पूर्णयोजनशतं क्षिप्तः सागरसम्प्लवे' (रा॰१.३०.१८)। **सागरसम्प्लवे=समुद्रमध्ये।**
- 'मेघो यत्सम्प्लवते' (छां० उ० २।४।१)। **इदं पुस्तके धृतम्। अन्यथाप्यर्थापयन्तीति निदर्शनायेहानूद्यते। वियति मिथः संगत्य प्लवत इत्येवमपि व्याख्यानयन्ति।**
- 'व्यभ्रेचैवाभ्रसम्प्लवम्' (सुश्रुत० उत्तर० ७।९)। **मेघानां सर्वतो गमनं सम्प्लबः।**
- 'रसनस्येन्द्रियान्तरस्य विकारो रसानुस्मृतौ रसगर्धिप्रवर्तितो दन्तोदकसम्प्लवभूतो गृह्यते' (न्याभा० ३।१।१२)। **उदकसम्प्लव उदकसंचारः।**

## बन्ध्
- {संबन्ध्}
- बन्ध् (बन्ध-बन्धने)।
- 'मनोज्ञगन्धं सहकारभङ्गं पुराणशीधुं नवपाटलं च। सम्बध्नता कामिजनेषु दोषाः सर्वे निदाघावधिना प्रमृष्टाः' (रघु॰१६.५२)॥ **सम्बध्नता=समं सन्निधापयता।**
- '(तपोवनानि) सम्बद्धवैखानसकन्यकानि' (रघु॰१४.२८)। **सम्बद्धाः कृतसख्या वैखानसानां कन्यका येषु तानि।**
- 'कर्माण्यकुहकार्थानि येषां वाचश्च सूनृताः। येषामर्थाश्च सम्बद्धा दुर्गाण्यतितरन्ति ते' (भा॰शां॰११०.१२)। **सम्बद्धाः=निरन्तराः।**
- 'अवादयन्त गन्धर्वा वादित्रं सुमनोहरम्। जगुश्चाप्सरसो राज्ञो यशः सम्बद्धमेव च' (भा॰)। **सम्बद्धमिति क्रियाविशेषणम्। अविराममित्यर्थः।**
- 'सम्बद्धाविमौ दम्यावुच्येते यावन्योन्यं न जहीतः' (पा॰२.१.१ सूत्रभाष्ये)।

## बाध्
- {संबाध्}
- बाध् (बाधृ-लोडने, लोडनं प्रतिघातः)।
- 'मा त्वा वृक्षः सं बाधिष्ट' (अथर्व॰१८.२.२५)। **मा सम्बाधिष्ट=मा सम्पिपीडत्।**
- 'पीतमात्रे तु पानीये न मां सम्बाधने क्षुधा' (६.८२.१५५)।
- 'त्रिदण्डतरणसम्बाधम्' (भा॰वि॰४५.७)। **सम्बाधम्=सङ्कटम्=दुष्प्रवेशम्।**
- 'ससम्बाधेव शिशुता सञ्चुकोच शनैः शनैः' (शि॰भा॰२.३८)। **ससम्बाधा=ससङ्कटा।**
- 'आकाशवतो वै लोकान्प्रकाशवते ऽसम्बाधान्' (छां० उ० ७।१२।२)। **सम्बाधोऽन्योन्योपमर्दः, तद्रहितान्।**
- 'सम्बाधमन्ये सम्प्राप्य न शेकुश्चलितुं रथात्' (मात्स्यपु० १७७।३३)। **सम्बाधो जनसंमर्दः। सम्बाधः सङ्घट्टो वराङ्गं चेति हैमः। वराङ्गं भगो योनिः।**

## बुध्
- {संबुध्}
- बुध् (बुधिर्-बोधने, बुध-अवगमने)।
- 'न सम्बुबुधिरे चैनं देवास्तं भुवनेश्वरम्' (भा॰द्रोण॰२०२.९४)। **न सम्बुबुधिरे=न प्रत्यभिजज्ञुः=न परिचिक्युः।**
- 'लये सम्बोधयेच्चित्तं विक्षिप्तं शमयेत्पुनः' (योगभाष्ये)। **सम्बोधयेत्=जागरयेत्।**
- 'तस्य वृत्रार्दितस्याथ मोह आसीच्छतक्रतोः। रथन्तरेण तं तत्र वसिष्ठः समबोधयत्' (भा॰शां॰२८१.२१)। **प्रबुद्धमकरोदित्याह।**
- 'निर्वेदादात्मसम्बोधः' (भा॰शां॰२९५.१२)॥ **सम्बोधः=सम्यज्ज्ञानम्।**
- 'विरुद्धमलसम्बोधात्' (यो॰वा॰६.३२.३२)। **सम्बोधः=प्रकोपः=आरोपः=वृद्धिः।**
- 'धृतराष्ट्रात्मजेति … सम्बोध्य' (=आहूय) (भा॰सभा॰५०.३५)।
- 'एते सम्बोधयामस्त्वां धर्मं च अनुपालय' (लिङ्गपु० पू० ६६।८३)। **सम्बोधयामः प्रबोधयामः।**

## बृह्
- {संबृह्}
- बृह्, (बृहू-उद्यमने)।
- 'स समबृहत् स न कञ्चनाहिनत्' (श॰ब्रा॰१.७.३.४)। **समबृहत्=(शस्त्रम्) उदहरत्=उदयच्छत्=उदगृह्णात्।**

## बू
- {संबू}
- बू (ब्रूञ्-व्यक्तायां वाचि)।
- 'यद्ध यन्ति मरुतः सं ह ब्रुवतेऽध्वन्ना' (ऋ॰१.३७.१३)। **सम्ब्रुवते=सम्भाषन्ते=संलपन्ति।**
- 'वृक्षच्छायोपविष्टास्ते दृष्ट्वाऽन्योन्यं समब्रुवन्' (रा॰४.५०.४)। **उक्तोऽर्थः।**
- 'समन्येषु ब्रवावहै' (ऋ॰१.३०.६)। **सम्ब्रवावहै (अहं च शतक्रतुश्च) मतसंवादेन ब्रवावहै।**
- 'सं नु वोचावहै पुनर्यतो मे मध्वाभृतम्' (ऋ॰१.२५.१७)।

## भज्
- {संभज्}
- भज् (भज-सेवायाम्)।
- 'समभक्त विप्रः सुमतिं नदीनाम्' (ऋ॰३.३३.१२)। **समभक्त=अवृत। सुमतौ भागी बभूवेत्यर्थः।**
- 'अध्ययनदोषैर्न सम्भक्ष्यामहे' (नि॰१.२.५ इत्यत्र दुर्गः)। **संयोक्ष्यामह इत्यर्थः।**
- 'यच्च भूतं सम्भजते' (भा॰शां॰९१.१३)। **दुर्बलमन्नादिना सेवत इत्यर्थः।**
- 'सत्सव्रता ये तु नराः कृतज्ञा धर्मे रतास्तैः सह सम्भजन्ते' (भा॰शां॰२९९.३७)। **(सुखं) विभज्य सेवन्त इत्याह।**
- 'ऋत्विजो वृणीते' (आश्व॰गृ॰१.२०.१) इत्यस्य व्याख्यायां वृणीते कर्मार्थं परिगृह्णातीति हरदत्तः।
- 'स वै वो वरं वृणा इति' (ऐ॰ब्रा॰३.३३)। अत्र वृणै सम्भजामीति षड्गुरु॰।

## भाष्
- {संभाष्}
- भाष् (भाष-व्यक्तायां वाचि)।
- 'यथासम्भाषितं च वृत्त्यपक्षमुपग्राहयेत' (कौ॰अ॰१३.५.१७६)। **कृतपूर्वसंविदम् इत्याह।**

## भिदृ
- {संभिदृ}
- भिदृ (भिदिर्-विदारणे)।
- 'न हि सा तेन सम्भेदं पत्नी नीता महात्मना' (भा॰शां॰२६६.६२)।
- 'स्वादः काव्यार्थसम्भेदादात्मानन्दसमुद्भवः' (सा॰द॰तृतीये परि॰)। **सम्भेदः=स्पर्शः।**
- 'अनादिकर्मक्लेशवासनाविशयप्रत्युपस्थितविषयजाला चाशुद्धिर्नान्तरेण नृपः सम्भेदमापद्यते' (यो॰सू॰२.१ भाष्ये)। **सम्भेदो विनाशः।**
- 'य एवं मनुष्यः सम्भिन्नबुद्धिर्भवति स पश्यति नेदं किञ्चिद् धर्मो नाम, नैनं करिष्यामीति' (योगभाष्ये)। **सम्भिन्नबुद्धिः पुण्यापुण्ययोः सम्मिश्रितबुद्धिर्नास्तिकः।**
- 'यद्वा उर्वरयोरसम्भिन्नं भवति खिलमिति वै तदाचक्षते' (कौ॰अ॰३०.८)। **उर्वराभ्यां भूभागाभ्यामसंयुक्तम् (असम्बद्धम्) इत्याह।**
- 'तथा सम्भिन्नसर्वाङ्गकूर्मं स्थल इवोद्धृतम्' (भा॰वि॰२३.२)। **सम्भिन्नसर्वाङ्गम्=संलीनसकलगात्रम्, प्रतिसंहृतसर्वावयवम्। अन्योन्यसम्भिन्नदृशां सखीनाम्। परस्परं संसृष्टनेत्राणामित्यर्थः।**
- 'द्विपाः सम्भिन्नवर्माणो वज्रागनिसमैः शरैः' (भा॰कर्ण॰१९.१३)। **सम्भिन्नानि भिन्नानि विदीर्णानि वर्माणि येषां ते। अत्र सम्शब्दोऽर्थान्तरं न करोति।**
- 'असम्भिन्नार्यमर्यादः पण्डिताख्यां लभेत सः' (भा॰उ॰३३.२९)। **इहापि पूर्ववत्।**
- 'असम्भिन्नार्यमर्यादाः साधवः पुरुषोत्तमाः' (भा॰आश्रम॰१२.२)।
- 'तीक्ष्णा सम्भिन्नमर्यादा तीक्ष्णाकर्मणि वर्तते' (रा॰२.४९.५)।
- 'असम्भिन्दन् मांससंहिताभ्यामङ्गुष्ठेन च पुरोडाशस्यावद्यति' (आप॰श्रौ॰२.६.१८.११)।
- 'यथा द्वयोरवदानयोरसङ्गमः स्यात्तथाऽवद्यति' (भा॰)। **अवदानदेशावसङ्किरन्निति रुद्रदत्तः।**

## भिद्
- {संभिद्}
- भिद् (भिदिर् विदारणे)।
- 'न संभिनति' (तै० सं० ६।२।११।५७)। **न संभिनति नैकीकरोति।**
- 'यन्न दुःखेन संभिन्नं न च ग्रस्तमनन्तरम्। अभिलाषोपनीतं च तत्सुखं स्वः पदास्पदम्॥' **संभिन्नं व्यामिश्रम्, सम्पृक्तम्। इदंलक्षणं हि सुखमिष्टं याज्ञिकानाम्।**
- 'अङ्गानां सम्भेदः' (सुश्रुत० नि० अ० ५)। **संभेदो भङ्गः।**
- 'सभेदखेदजननी द्युनदी लसच्छ्रीः' (स्कन्दपु० का० ४।३०।८१)। **सम्यग्भेदः स भेदः तस्य खेदः प्रतिघातो नाशः।**
- 'स (विश्वामित्रः)…विपाट् छतुद्र्योः संभेदमाययौ' (नि० २।२४)। **सम्भेदः सिन्धुसङ्ग्राम इत्यमरः।**
- 'पुरा संभेदाच्छायानामाहवनीयमुद्धरेत्' (ऐ० ब्रा० ७।११)। **स भेदो मिश्रणं व्यतिकरः।**

## भुज्
- {संभुज्}
- भुज् (भुज-पालनाभ्यवहारयोः)।

'सम्भोजनी साऽभिहिता पैशाची दक्षिणा द्विजैः' (मनु॰३.१४१)। **सम्भोजनी सह भुज्यते यया, गोष्ठी, बहुभोजनात्मिका।**

## भू
- {संभू}
- भू (भू-सत्तायाम्)।
- 'सम्भवत्यव्ययाद् व्ययम्' (मनु॰१.१९)। **सम्भबति=जायते=उत्पद्यते।**
- 'कुमारस्य रेतः सिक्तं न सम्भवति' (श॰ब्रा॰११.४.१.७)।
- 'आत्मा हि प्रथमः सम्भवतः सम्भवति' (श॰ब्रा॰१०.१२.४)। **आत्मा=शरीरम्। सम्भवतः=उत्पद्यमानस्य। सम्भवति=उत्पद्यते।**
- 'चक्षुः पुरुषस्य प्रथमं सम्भवतः सम्भवति' (ऐ॰ब्रा॰३.२)।
- 'स सात्त्वत्यामतिरथः सम्बभूव धनञ्जयात्' (भा॰आदि॰२२१.८६)। **उक्तोऽर्थः।**
- 'तथा स राक्षसश्रेष्ठः शरैः कृत्तः पुनः पुनः। सम्बभूव समवाप च यौवनम्' (भा॰भीष्म॰९०.६४-६५)। **सम्बभूव=सञ्जिजीव।**
- 'ता अस्य प्रजाः सृष्टाः स्तनावेवाभिपद्य सम्बभूवुः' (श॰ब्रा॰२.५.१.३)। **अध्रियन्त, जीवा अवतस्थिरे।**
- 'असदेवेदमग्र आसीत्, तत्सदासीत्, तत्समभवत्' (छां॰उ॰३.१९.१)। **समभवत्=समवर्धत=व्यक्तिमापद्यत।**
- 'न मे हस्तः समभवद् वसु तत् प्रतिगृह्णतः' (भा॰सभा॰५०.२४)। **समभवत्=प्राभवत्। तथा बृहन्नासीद्यथा वसु गृह्णीयाद् इत्याह।**
- 'न यन्नियन्तुं समभावि भानुना' (शिशु॰१.२७)। **न समभावि=न शेके। सम्भवतेर्भावे लुङ्।**
- 'पक्वेन सह सम्भवेम' (अथर्व॰६.११९.२)। **सम्भवेम=सम्बद्धा भवेम।**
- 'सं ते मज्जा मज्ज्ञा भवतु' (अथर्व॰४.१२.३)। **सम्भवतु=संसृज्यताम्।**
- 'सम्भूयाम्भोधिमभ्येति महानद्या नगापगा' (शिशु॰२.१००)। **सम्भूय=सङ्गत्य।**
- 'अधा मृताः पितृषु सम्भवन्तु' (अथर्व॰१८.४.४८)। **पितृभिः सङ्गच्छन्तामित्याह।**
- 'अथ पुनर्लोष्टं न्यस्यति पृथिव्या सम्भवेति' (श॰ब्रा॰३.२.२.२१)। **पृथिव्या संसृज्यस्वेत्याह।**
- 'काममा विजनितोः सम्भवाम इति स्त्रीणामिन्द्रदत्तो वरः' (तै॰सं॰२.५.१.५)। **सम्भवनं मिथुनीभावः।**
- 'ताविह सम्भवाव प्रजामाजनयावहै' (अथर्व॰१४.२.७१)। **उक्तोऽर्थः।**
- 'स विवस्वानादित्य आश्वमेव रूपं कृत्वा तामनुसृत्य सम्बभूव' (नि॰१.२.१०.२)।
- 'दिवं वा उषसं वा। मिथुन्येनया स्यामिति तां सम्बभूव' (श॰ब्रा॰१.७.४.१)। **अत्र सम्भवतेः प्रयोगे द्वितीयाश्रुत्यामवधातव्यम्। अन्यत्र प्रायेण तृतीया श्रूयते** - 'प्रजावती पत्या सम्भवेह' (अथर्व॰१४.२.३२)।
- 'महर्षिः संविदं कृत्वा सम्बभूव तया सह' (भा॰आदि॰१७७.४४)।
- 'सम्बभूव तया सार्धं मातुः प्रियचिकीर्षया' (भा॰आदि॰१०६.६)।
- 'स तथेति प्रतिज्ञाय तया समभवन्मुनिः' (भा॰वन॰९९.२३)।
- 'सम्भवेद् गर्भं धेहीति' (द्रा॰गृ॰१.४.१६)। **मिथुनी भवेदित्यर्थः।**
- 'अथ कालेन महता स मत्स्यः सुमहानभूत्। अलिञ्जरे यथा चैव नासौ समभवत् किल' (भा॰वन॰१८७.१३)॥ **न समभवत्=नामात्।**
- 'प्रस्थं सम्भवति स्थाली प्रास्थिकी' (पा॰५.१.५२)। **सम्भवतिरिहाधारादाधेयस्यानतिरेके वर्तते।**
- 'खार्यां द्रोणः सम्भवति। द्रोण आढकं सम्भवति। सहस्र शतं सम्भवति'। **खार्यां द्रोण इत्यादिषु सम्भवतिः समाविशतीत्यनेन समानाभिधेयः।**
- 'स (स्तोमः प्रजापतिः) इदं सर्वं युत इदं सर्वं सम्भवति' (श॰ब्रा॰४.२.५.६)। **सम्भवति=स्वस्मिन्नन्तर्धत्ते समावेशयति।**
- 'सं देवत्रा बभूवथुः' (ऋ॰१.८३.९)। **देवेषु मध्ये स्थान प्राप्नुथेत्याह।**
- 'वाजस्य नु प्रसवे सम्बभूविमेमा विश्वा भुवनान्यन्तः' (अथर्व॰३.२०.८)। **सम्बभूविम=प्राप्ताः।**
- 'क्रमात्ते सम्भवन्त्यर्चिरहः शुक्लं तथोत्तरम्' (याज्ञ॰३.१९३)। **सम्भवन्ति=प्राप्नुवन्ति।**
- 'अस्य द्विषन् भ्रातृव्यो वणिज्यया वा केनचिद्वा सम्भवति' (श॰ब्रा॰१.६.४.२०)। **सम्भवति=समृध्यति। भूतिमान् भवतीति यावत्।**
- 'वालैः शङ्गेण पादेन सम्भवत्येव गौर्मखम्' (भा॰शां॰२६८.२८)। **सम्भवति=सम्भावयति=वर्धयति।**
- 'स च तस्मिन्महेष्वासः कृपः समभवत्तदा' (भा॰आश्रम॰१.१३)। **समभवत्=समीपेऽभवत्।**
- 'त्वरितः काम्यके पार्थान् समभावयदच्युतः' (भा॰वन॰५१.१६)। **समभावयत्=समगच्छत्।**
- 'वत्स उच्यतां भागुरायणो यथा त्वरितं सम्भावय' (मुद्रा॰प्रथमेऽङ्के)। **सङ्गच्छ, आसादयेत्यर्थः।**
- 'सम्भावयति चान्नेन स विप्रो गुरुरुच्यते' (मनु॰२.१४२)। **सम्भावयति=संवर्धयति।**
- 'भक्तिमान् भृशमर्हाभिर्भार्गवं समभावयत्' (शि॰भा॰२९.७६)। **समभावयत्=सदकरोत्।**
- 'तदेनं पुनः सम्भावयन्ति पुनराप्याययन्त्युपसदां रूपेण' (ऐ॰ब्रा०.३.३२)। सम्भावनं सजीवत्वं वृद्धिराप्यायनं तथेति षड्गुरु॰।
- 'एकाङ्गेनापि सम्भूतः शत्रुर्दुर्गमुपाश्रितः' (भा॰शां॰५८.१८)। **सम्भूतः सम्पन्नः। एकाङ्गेनापि हस्त्यश्वरथपादातानामन्यतमेनापि।**
- 'गिरिनिर्झरसम्भूता गिरिनिर्दरिवासिनाम्। सिंहानां निनदा दुःखाः… (रा॰२.२८.७)॥ **सम्भूताः=प्रभूताः=वृद्धिं गताः। समिह प्रेण तुल्यार्थम्।**
- 'स्वतेजोविषसम्भूतः' (रा॰४.३१.३०) सम्भूतः=व्याप्तः।
- 'यथा पञ्चसु भूतेषु सम्भूतत्वं नियच्छति' (भा॰आश्व॰१७.२१)। **सम्भूतत्वम्=संहतत्वम्।**
- 'स चायमभिनिवेशः स्वरसवाही… प्रत्यक्षानुमानागमैरसम्भावितः' (यो॰सू॰२.९ व्यासभाष्ये)। **असम्भावितः=असम्पादितः।**
- 'तया सम्भाविता चास्मि स्निग्धया मातृसौहृदात्' (रा॰२.११८.३३)। **सम्भाविता=संवर्धिता।**
- 'बुद्धिमोहं समास्थाय त्वरासम्भावितोऽनघ। गच्छ रुद्रसकाशं त्वम्…' (भा॰आदि॰२२३.३५)॥ **त्वरासम्भावितः=त्वरायुक्तः।**
- 'सम्भाविता जातबलास्ते दद्युर्यदि नः सुखम्' (भा॰शां॰७.१५)। **सम्भाविताः=पोषिताः, संवर्धिताः।**
- 'वीराः सम्भावितात्मानो न दैवं पर्युपासते' (रा॰२.२३.१६)। **शौर्यादिगुणैर्लोकस्य वन्दितस्वरूपा इत्याह।**
- 'सम्भावितस्य चाकीर्तिर्मरणादतिरिच्यते' (गीता॰२.३४)। **सम्भावितस्य=महितस्य।**
- 'बद्धुं न सम्भावितः केशपाशः' (रघ॰७.६)। **सम्भावितः=चिन्तितः।**
- 'चिरप्रबोधान्न सम्भावितमस्माभिरद्य धर्मासनमध्यासितुम्' (शा॰६)। **धर्मासनाध्यासनस्य मया करिष्यमारणस्य सम्भवो नाभूदित्याह।**
- 'असम्भावितातिथिसत्कारं लज्जेऽहमार्यं विज्ञापयितुम्' (शा॰)। **असम्भावितोऽकृतोऽतिथिसत्कारो यस्य तम्।**
- 'अर्थप्रत्ययो हि वर्णैर्नियतक्रमतया परस्परमसम्भवद्भिरशक्यः कर्तुम्' (३.१७ यो॰भा॰वाचस्पतिः)। **असम्भवद्भिः=आयुज्यमानैः।**
- 'क्षीरसम्भावनार्थाय कृत्तिकाः समयोजयन्' (रा॰१.३७.२३)। **क्षीरसम्भावनार्थाय=क्षीरपानप्रयोजनसिद्धये। सम्भावनं संयोजनं प्रापणम्।**
- 'पितरं कर्कटो हन्ति मातरं हन्ति पुत्तिका। हन्ति सर्वं तु कायस्थः कृतघ्नः प्राप्तसम्भबः' (राज॰८.८९)। **प्राप्तसम्भवः=अवाप्तभूतिकः।**
- 'निःश्वासायाससम्भवः' (वियोगाग्निः) (रा॰२.२४.७)। **सम्भवः=वृद्धिः।**
- 'ऊर्ध्वं त्रिरात्रात्सम्भव इत्येके' (गो॰गृ॰२.५.७,८)। **सम्भवः=मिथुनीभावः, मैथुन्यम्।**
- 'स प्रेत्य पशुतां याति सम्भवानेकविंशतिम्' (मनु॰५.३५)। **सम्भवान् जन्मानि।**
- 'श्रुतर्षयस्तु भवन्ति केचित् कर्मफलशेषेण पुनः सम्भवे' (आप॰ध॰१.५.५)। **सम्भवो जन्म। पुनः सम्भवः=पुनर्भवः=प्रेत्यभावः।**
- 'स एवं विद्वांश्छन्दोमयो देवतामयो ब्रह्ममयः सम्भूय देवता अप्येति' (ऐ॰ब्रा॰२.४२)। **सम्भूय=सम्यग् भूत्वा।**
- 'सम्भाव्य चटकान्मूर्ध्नि' (भा॰शां॰२६१.४१)। **सम्भाव्य=वर्धयित्वा।**
- 'सम्भाव्य पुत्रान् कालेन' (भा॰शां॰२८८.८)। **सम्भाव्य=संवर्ध्य।**
- 'विलोचनं दक्षिणमञ्जनेन सम्भाव्य' (कु.॰७.५९, रघु॰७.८)। **सम्भाव्य=सत्कृत्य=अलङ्कृत्य।**
- 'येन सम्भाव्यमानेन प्रपन्नान्धं तमः प्रभो' (भा॰पु॰३.२५.७)। **सम्भाव्यमानेन=पूर्यमाणेन।**
- 'तानसभाव्यं पराभावयत्' (ऐ॰ब्रा॰३.३९)। **पुनः समृद्धिः सम्भाव्यं तद्रहितं यथा स्यात्तथा।**
- 'सम्भावना हि लोकस्य मम पार्थस्य चोभयोः' (भा॰द्रोण॰११०.९६)। **सम्भावनाऽस्तिताज्ञानं कुलशीलश्रुतादिषु इति नील॰।**
- 'सिध्यन्ति कर्मसु महत्स्वपि यन्नियोज्याः सम्भावनागुणमवेहि तमीश्वराणाम्' (शा॰७.४)। **सम्भावना=गौरवम्, समादरः।**
- 'सम्भावनमथोत्प्रेक्षा प्रकृतस्य परेण यत्' (सा॰द॰१०.४०)।
- सम्भूतिं तस्य तां विद्याद् यद्यानावभिजायते' (मनु॰२.१४७)। **सम्भूतिर्जन्म।**
- 'सं ज्योतिषा ऽभूवम्' (तै० सं० १।७।६।३)। **समभूवम्=समगंसि।**
- 'सोऽस्यात्माऽमुष्मिन्नादित्ये संभवति' (जै० ब्रा० १।१७)। **संभवति जायते।**
- इन्द्रश्च वृहच्च (साम) समभवताम्' (पञ्च० ब्रा० १२।१३।१)। **समभवतां साकमजायेताम्।**
- 'देवाश्च वा असुराश्चास्पर्धन्त यं देवानामघ्नन् न स समभवत्, यमसुराणां सं सोऽभवत्' (पञ्च० ब्रा० १२।५।२३)। **समभवत् समजीवत्, पुनर्जीवोऽभवत्।**
- 'ज्ञातुं देवं संभवन्ति वदन्त्येवं पुरातनाः' (शिवपु० २।२।३६।२६)। **संभवन्ति प्रभवन्ति।**
- 'क्षिप्र एवं सम्भवति' (शां० ब्रा० १।१)। **संभवति समृध्यति, भूतिमान् भवति। अभ्युदयते।**
- 'संविदाने रोदसी सं बभूवतुः' (तै० ब्रा० १।२।१।२३)। **सम्बभूवतुः=एकी बभूवतुः।**
- 'अग्नीषोमौ समभवताम्' (तै० सं० २।३।३।१)। **ऐकमत्यं जग्मतुः।**
- 'इयं ते शुक्र तनूरिदं वर्चस्तया संभव' (तै० सं० १।२।४)। **संभव सङ्गच्छस्व।**
- 'वेलानिलः केतकरेणुभिस्ते सम्भावयत्याननमायताक्षि' (रघु० १३।१६)। **सम्भावयति अलंकरोति।**
- 'अनेनसं विज्ञाय तां त्वाष्ट्रीमश्वरूपिणीम्। स हरिर्हरिरूपेण मुखेन समभावयत्' (स्कन्दपु० का० ४।१७।११८)॥ **समभावयत् मैथुनं चकार। हरिः सूर्यः। हरिरूपेणाश्वरूपेण।**
- 'यदुक्तमपि च यदेतद् वक्ष्यमाणम् इति उतशब्द एवमुभयं संभावयति' (नि० ४।१५।२ इत्यत्र दुर्गः)। **संभावयति योजयति।**
- 'रौद्रौ द्वाविव संभूतौ यथा द्वाविव भास्करौ' (भा० कर्ण० १५।३२)। **संभूतौ संगतौ समासन्नौ।**
- 'अपमानो बधः प्रोक्तः पुत्र संभावितस्य च' (मात्स्यपु० १४६।५०)। **सम्भावितः सम्मानितः सत्कृतः।**
- 'वीराः संभावितात्मानो न दैवं पर्युपासते' (रा० २।२३।१६)। **इदमुदाहृतचरं पुस्तके। व्याख्यानान्तरं न्यसिष्यामीत्यनुवदामि। इदम् इत्थं व्याख्याति भूषणकारः–सम्भावितः सम्यक् प्रापितः, दृढ इति यावत्। आत्मा मनो येषां ते। धीरा इत्यर्थः। क्लिष्टकल्पनया मुधा क्लिश्यते भूषणकारः।**
- 'मायासंभावितो वीर कालः सर्व-समाहरः' (रा० उ० १०४।२)। **संभावितः=उत्पादितः। तत्परिणाम इत्यर्थः।**
- 'सम्भावितस्थितयो धटा व्याख्याताः' (का० श्रौ० सू० १।४।१८)। **देशकालापेक्षया कृतव्यवस्था इत्यर्थः।**
- 'हिमान्ते पश्य सौमित्रे वृक्षाणां पुष्पसंभवम्' (रा० ४।१।९१)। **पुष्पसम्भवं कुसुमसमृद्धिम्।**
- 'पर्वताः पतिताश्चैव चक्रुः सङ्ग्राम सम्भवम्' (शिवपु० २।४।१५।५७)। **संभवं संकुलमित्यर्थो भाति।**
- 'न चेत्तस्य (ज्येष्ठप्राणस्य) तदानीं वृत्तिलाभः स्याद्योनौ निषिक्तं शुक्रं पूयेत न संभवेद्वा' (ब्र० सू० शां० भा० २।४।८)। **न संभवेन्न जीववत्स्यात्।**
- 'यस्ते अग्नौ महिमा तेन सम्भव' (पञ्च० ब्रा० ७।७।१९)। **समर्थितं प्रवृद्धं भवेति सायणः। सम्भवेति सम्पूर्वाद्भवते र्लोट्।**

## भृ
- {संभृ}
- भृ (भृञ्-भरणे, डुभृञ्-धारणपोषणयोः)।
- 'एवं वा एष यज्ञं सम्भरति यो दीक्षते' (श॰ब्रा॰३.२.२.३)। **सम्भरति=सगृह्णाति।**
- 'एवं देवता अग्रे यज्ञं समभरन्' (श॰ब्रा॰१२.७.३.६)। **यज्ञसम्भारान् कृतवन्त इत्यर्थः।**
- 'देवा वै प्रथमेनाह्नेन्द्राय वनं समभरन्' (ऐ॰ब्रा॰४.१)। **प्रथमाहसम्पाद्येन। सोमेन वज्रं समभरन् वज्रं कर्तुं प्रकृतिद्रव्यं समानयन् इत्याह।**
- 'तस्मात्सुभाषितमधूनि च सम्बिभर्मि' (अवदा॰३१.१७)। **सम्बिभर्मि=सङ्गृह्णामि=समाहरामि।**
- 'वालैः शृङ्गेण पादेन सम्भरत्येव गौर्मखम्' (भा॰शां॰२६३.३८)। **सम्भारान् सम्पादयति।**
- 'साहित्योदयसम्भृतो विजयते सम्भूय सारस्वतः, सारः (महावीर॰७.२१)। **सम्भृतः=सम्पादितः।**
- 'असम्भृतं मण्डनमङ्गयष्टेः' (कु॰१.३१)। **असम्भृतमसम्पादितमकृतकमित्यर्थः।**
- 'प्रविश्यैकाकिनैवाथ द्रष्टव्यः सम्भृतो मया' (सरिदुत्तरणोपायः) (राज॰४.५७२)। **सम्भृतः=सज्जीकृतः, निर्मित इति वा।**
- 'सम्भृत्य महतीं सेनां चतुरङ्गां युधिष्ठिर' (भा॰आदि॰१०२.१६)। **सम्भृत्य एकीकृत्येत्यर्थः।**
- 'सम्भृता चैव विद्येयं तपसेह मया पुरा' (भा॰आदि॰१७०.४१)। **सम्भृता=अर्जिता।**
- 'त्यागाय सम्भृतार्थानाम्' (रघु॰१.७)।
- 'सम्भृते शिखिनि गूढमादधुः' (रघु॰१९.५४)। **सम्भृते शिखिनि=समिद्धे हुतवहे।**
- 'ते च स्युः सम्भृताः सर्वे वसुभिर्भोजनेन च' (रा॰१.१३.१५)। **सम्भृताः=पूर्णाः। ये स्युः सम्पूजिता इति पाठान्तरम्।**
- 'मधुसम्भृतां कमलिनीम्। **मधुना सम्यक् पुष्टाम्।**
- सुवदनावदनासवसम्भृतस्तदनुवादिगुणः कुसुमोद्गमः' (रघु॰९.३०)। **सम्भृतः=जनितः।**
- 'कथं यास्यन्त्येते विरहदिवसाः सम्भृतरसाः' (भर्तृ॰२.९३)। **सम्भृतरसाः=उपचितरसाः।**
- 'पञ्चधा सम्भृतः कायो यदि पञ्चत्वमागतः। कर्मभिः स्वशरीरोत्थैस्तत्र का परिदेवना' (याज्ञ॰३.९)॥ **सम्भृतो निर्मितः।**
- 'कच्चित्ते सम्भृता भृत्याः कच्चित्तिष्ठन्ति शासने' (रा॰१.५२.८)। **सम्भृताः=वेतनदानादिना पुष्टाः।**
- 'नियुङ्क्ष्व मां महातेजस्त्वं ब्रह्मबलसम्भृताम्' (रा॰१.५५.१६)। **उक्तोऽर्थः।**
- 'तपसा सम्भृते चैते ब्रह्मरूपे भविष्यतः' (रा॰१.२२.२१)। **सम्भृते=पूर्णे।**
- 'वयं तदस्य सम्भृतं वसु' (अथर्व॰७.९०.२)। **सम्भृतम्=एकत्र सम्पादितम्।**
- '…नरपतयः सम्भृताश्चीनहूर्णैः' (मुद्रा॰५.११)। **सम्भृता=परिपुष्टाः।**
- 'सम्भृत्वा नाम यो देवः' (अथर्व॰३.२४.२)। **सम्भृत्वा=सम्भर्ता। भृञः क्वनिप्। मधुकरवत्सारांशस्य सङ्ग्रहीतेत्यर्थः।**
- 'सविशेषमद्य पूजासम्भारो मया सन्निधापनीयः' (मालती॰५)। **पूजासम्भारः=पूजायामुपयोक्ष्यमाणमर्थजातम्।**
- 'बहूपकरणा यज्ञा नानासम्भारविस्तराः' (भा॰वन॰८२.१४)।
- 'पर्यायसेवामुत्सृज्यपुष्पसम्भारतत्पराः' (कु॰२.३६)। **पुष्पसम्भारः=कुसुमसमाचयनम्।**
- 'उत्सृजेत्कृतार्थान् सम्भारान्' (गो॰गृ॰३.९.५)। **गतप्रयोजनान् सङ्गृहीतार्थांस्त्यजेदित्याह।**
- 'सम्भाराः सम्भ्रियन्तां ते तुरगश्च विमुच्यताम्' (रा॰१.८.११)। **सम्भ्रियन्ताम्=सम्पाद्यन्ताम्।**
- 'तस्मा एतामासन्दीं समभरन्' (ऐ० ब्रा० ८।१२)। **समभरन् निरमिमत, निर्मितवन्तः।**
- 'दक्षिणेन पवनेन सम्भृतं प्रेक्ष्य चूतकुसुमं सपल्लवन्' (रघु० १९।४३)। **संभृतं जनितम्।**
- 'पञ्चधा संभृतः कायो यदि पञ्चत्वमागतः। कर्मभिश्च शरीरस्थैस्तत्र का परिदेवना' (गो० स्मृ० ३।४२)। **संभृतो निर्मितः। कर्मभिः स्वशरीरोत्थैरिति याज्ञवल्क्यस्मृतिपाठो ज्यायान्।**
- 'प्रतिष्ठत्येषा हि संसारे संभृताघविनाशिनी' (मार्क० २४५।४२)। **संभृतं पुञ्जीकृतम्, राशीकृतम्।**
- 'संभाराः खलु तेऽन्य एव विधिना यैरेष सृष्टो युवा' (का० प्र० ७।२१९)। **संभाराः कारणकलापः, उपकरणजातम्।**
- 'तज्जहीहि रणारम्भदम्भ-संभारमञ्जसा' (परिजात० १३।२६)। **सम्भारो भारो भरो ऽतिशयः। अत्रार्थे सम्शब्दं न प्रयुञ्जते कवय इत्यस्थान एवायम्।**
- तस्मात्सव्यो हस्तयोः संभार्यतरः' (तै० सं० ५।३।३।५)।
- 'यथा मधु मधुकृतः संभरन्ति यथाविधि' (अथर्व० ९।१।१६)। **संभरन्ति संहरन्ति समाहरन्ति।**  

## भ्रम्
- {संभ्रम्}
- भ्रम् (भ्रमु-अनवस्थाने)।
- 'परावरज्ञास्तु न सम्भ्रमन्ति' (भा॰शां॰२२६.१४)। **सदसद्वस्तुविदो न त्रस्यन्तीत्याह।**
- 'नासम्भ्रमत्तदा पार्थः' (भा॰द्रोण॰१००.५)। **असम्भ्रमत्=समभ्रमत्=पर्याकुलचित्तोऽभूत्।**
- 'त्यज शोकं च मोहं च सम्भ्रमं दुःखजं तथा' (रा॰२.६०.५)। **सम्भ्रमश्चिन्ता।**
- 'न तौ भयं सम्भ्रममभ्युपेयतः' (रा॰२.५३.३५)। **भयकार्यमितस्तत ईक्षणरूपं सम्भ्रम इति तिलकः।**
- 'सम्भ्रमेण समुदाचारो विस्मृतः' (दूत॰१)। **सम्भ्रमेण=सम्भ्रान्तेन (त्वया)।**
- 'गृहमुपगते सम्भ्रमविधिः' (भर्तृ॰१.५७)। **सम्भ्रमः=आदरः=सत्क्रिया।**
- 'दग्ध्वा सम्भ्रान्तपौरद्विजगणरहितान्नन्दवंशप्ररोहान्' (मुद्रा॰१.११)। **सम्भ्रान्ताः=सम्भाविताः समादृताः।**
- 'दृष्ट्वा हनूमतो वर्ष्म सम्भ्रान्तः पवनात्मजः' (भा॰वन॰१५०.१०)। **सम्भ्रान्तः=क्षुभितः, सम्मूढः।**
- 'ततः परमसम्भ्रान्ताः सर्षिसङ्घाः सुरासुराः' (रा॰१.६०.२४)। **परमसम्भ्रान्ताः=अत्यन्तं पर्याकुलचित्ताः।**
- 'सूचीतोदैः सम्भ्रमश्च शस्तः' (सश्रुत० उत्तर० ५०।१२)। **सम्भ्रमो मनस आकुलीकरणम्।**
- 'उद्भ्रमः सम्भ्रमश्चैव गणौ ते परिचारकौ। तवाज्ञया करिष्येते लोकस्योद्भ्रमसम्भ्रमौ' (मात्स्यपु० १८०।९९)।

## मद्
- {संमद्}
- मद् (मदी-हर्षे)।
- 'प्रमदा हतसम्मदाः' (भट्टि॰१०.६)। **सम्मदो हर्षः।**
- 'प्रमदसम्मदौ हर्षे' (पा॰३.३.६८)। **सम्यङ्मदस्तु सम्मादः।**
- 'प्रमत्तसम्मत्तक्ष्वेडितोत्कृष्टसङ्कुलः' (भा॰आश्व॰५९.१०)। **सम्मत्तो हृष्टः।**

## मन्
- {संमन्}
- मन् (मन-ज्ञाने)।
- 'कच्चिदग्निमिवानाय्यं काले सम्मन्यसेऽतिथिम्' (भट्टि॰६.६५)। **सम्मन्यसे=मानयसि=सम्भावयसि।**
- 'गुरुरनुगन्तव्योऽभिवादयितव्यश्च। वृद्धवयाः प्रत्युत्थेयः सम्मन्तव्यश्च' (मी॰६.२.२ सूत्रे शा॰भा॰)।
- 'वाहीकः सौमदत्तिश्च ये चान्ये वृद्धसम्मताः' (भा॰वन॰२४९.१५)। **वृद्धा इति मता इत्यर्थः।**
- 'द्वेष्योऽपि सम्मतः शिष्टस्तस्यार्तस्य यथौषधम्' (रघु॰१.२८)। **सम्मतः=प्रियः।**
- 'प्रणाय्योऽसम्मतौ' (पा॰३.१.१२८)। **सम्मतिः प्रीतिविषयीभवनम्। प्रणाय्यश्चौरः, प्रीत्यनर्हः। अभिलाषोऽपि सम्मतिरुच्यते। प्रणाय्योऽन्तेवासी। निरभिलाषः, निष्कामो विरक्त इत्यर्थः।**
- 'अदृष्टपूर्वव्यसनां भूयः सम्मन्तुमर्हसि' (रा० २।३८।१६)। **सम्मन्तुं सम्मानयितुम्।**

## मन्त्र्
- {संमन्त्र्}
- मन्त्र् (मन्त्रि-गुप्तपरिभाषणे)।
- 'द्वौ सन्निपद्य यन्मन्त्रयेते' (अथर्व॰४.१६.२)। **सम्मन्त्रयेते=मिथः परिभाषेते।**

## मा
- {संमा}
- मा (मा-माने, माङ्-माने)।
- 'एभिरेवैनं (यजमानं) लोकैः सम्मिमीते' (ताण्ड्य॰७.१.१)। **समानं कृतवान् भवतीति सायणः।**
- 'मृणालसूत्रमपि ते न सम्माति स्तनान्तरे' (सुभाषितम्)। **न सम्माति अवकाशं न लभते।**
- 'कान्तासम्मिततयोपदेशयुजे' (का॰प्र॰१)।
- 'न वै नृभिर्नरदेवं पराख्यं सम्मातुमर्हस्य विपक्वबुद्धे' (भा॰पु॰१.१८.४२)। **सम्मातुम्=तुलयितुम्=समीकर्तुम्।**
- 'दर्भसम्मितं ब्रह्मवर्चसकामस्य' (गो॰गृ॰४.७.७)। **दर्भसम्मितं दर्भबहुलम् इति सामश्रमी।**
- 'पारीन्द्रः शिशुरेष पाणिपुटके संमातु किं तावता' (सा० द० १०।१३ इत्यत्रोदाहरणम्)। **स मातु समाविशतु, संभवतु, अवकाशं लभताम्।**
- चमरी शबरीकेशैः संमिमीते स्ववालधिम्' (स्कन्दपु० का० ४।३।४७) **संमिमीत परिमाति।**

## मि
- {संमि}
- मि (डुमिञ् प्रक्षेपे)।
- 'यद्वत्सानपाकरोति सदोहविर्धाने एव संमिनोति' (तै० सं० २।५।५।५)। **संमिनोति प्रक्षिपति।**

## मूर्च्छ्
- {संमूर्च्छ्}
- मूर्च्छ् (मूर्छा-मोहसमुच्छ्राययोः)।
- 'सम्मूर्च्छितेव कौरव्य प्रजज्वाल च तेजसा' (भा॰वि॰१७.१०)। **सम्मूर्च्छिता=व्याप्ता। सम्मूर्छनमभिव्याप्तिरिति कोष इत्यर्जुनमिश्रः।**

## मृज्
- {संमृज्}
- मृज् (मृजू-शुद्धौ)।

 **'ग्रहं सम्मार्ष्टि'। शोधयतीत्यर्थः।**

## मृश्
- {संमृश्}
- मृश् (मृश-आमर्शने, आमर्शनं स्पर्शः)।
- 'सपवित्रेण पाणिना पात्राणि सम्मृश्य' (आप॰श्रौ॰१.५.१६.१०)। **सम्मृश्य=संस्पृश्य।**
- 'ये तत्र ब्राह्मणाः सम्मर्शिनः' (तै॰उ॰१.११.४)। **सम्मर्शिनः कर्तव्याकर्तव्यविवेकवन्तः।**

## यज्
- {संयज्}
- यज् (यज-देवपूजासङ्गतिकरणदानेषु)।
- 'यद् ब्राह्मणाः संयजन्ते सखायः' (ऋ॰१०.७१.८)। **संयजन्ते=सम्भूय यजन्ते।**
- 'अवप्रुषो विप्रुषः संयजामि' (तै॰ब्रा॰३.७.६.२१)। **साकं जुहोमीत्यर्थः।**
- 'ते वै पत्नीः संयाजयिष्यन्तः प्रतिपरायन्ति' (श॰ब्रा॰१.९.२.१)। **पत्नीसंयाजं करिष्यन्त इत्याह। प्रतिपरायन्ति=(गार्हपत्यं प्रति) निवर्तन्ते।**
- 'एते असृग्रमिन्दव इति बहूनां संयजमानानां प्रतिपदं कुर्यात्' (जै० ब्रा० १।९४ )। **संयजमानानां साकं जुह्वताम्।**

## यत्
- {संयत्}
- यत् (यती-प्रयत्ने)।
- 'सम्भानुना यतते सूर्यस्य' (ऋ॰५.३७.१)। **संयतते=सङ्गच्छते। सम्पूर्वको यतिरिहाकर्मकः।**
- 'सं रश्मिभिर्यतते दर्शतो रथः' (ऋ॰९.१११.३)। **संयतते=युज्यते।**
- 'सं…जनाञ्छ्रुधीयतश्चिद् यतथो महित्वा' (ऋ॰६.६७.३)। **संयतथः=सङ्गमयथः। संयतिरिह सकर्मकः।**
- 'सं शूरणासो दिव्यासो अत्याः। हंसा इव श्रेणिशो यतन्ते' (ऋ॰१.१६३.१०)। **संयतन्ते=इतरेतरमनुगच्छन्ति।**
- 'सं यन्मही मिथती स्पर्धमाने तनूरुचा शूरसाता यतैते' (ऋ॰७.९३.५)। **संयतैते संयतेते=युध्येते।**
- 'देवासुराः संयत्ता आसन्' (तै॰सं॰१.५.१.१)। **संयत्ताः=विगृह्णानाः।**
- 'सङ्ग्रामं संयतिष्यमाणः' (ऐ॰ब्रा॰८.१०)। **युद्धं करिष्यमाण इत्यर्थः।**
- 'सङ्ग्रामे संयत्त इन्द्रियेण वै मन्युना मनसा सङ्ग्रामं जयति' (तै॰सं॰२.२.८.२)। **संयत्तः=सन्नद्धः।**
- 'संयत्ताः समरे सर्वे पालयध्वं पितामहम्' (भा॰भीष्म॰८२.६)। **संयत्ताः=प्रयत्ताः।**
- 'तथा बुध्येत संयत्तो विजयेत रिपून् यथा' (भा॰७.२००)। **संयत्तः सावधानः=जागरूकः=प्रबुद्धः=सावेक्षः।**
- 'उप प्रेत संयतध्वं मान्तर्गातभागिनं भागधेयात्' (आप॰श्रौ॰६.८.१)।
- 'सञ्जानते न यतन्ते मिथस्ते' (अ॰७.७५.५)। **संयतन्ते=स्पर्धन्ते=विरुध्यन्ते।**
- 'देवासुरा वा एषु लोकेषु समयतन्त' (ऐ॰ब्रा॰३.३)। **समयतन्त=अस्पर्धन्त।**
- 'असंयत्तो व्रते ते क्षेति' (अथर्व॰२०.२५.३)। **असंयत्तः=अप्रयत्तः। प्रयत्नमकुर्वाणः।**
- 'द्रोणकर्णौ तु संयत्तौ पश्य युद्धे महारथौ' (भा॰द्रोण॰१८३.३५)। **संयत्तौ=सन्नद्धौ=सज्जौ।**
- 'धनुर्भृतः संयति लब्धकीर्तयः' (कि०१.१९)। **संयद्युद्धम्। तथा चामरः- संयत् समित्याजिसमिद्युधः।**
- 'तया पपस्व धारया इति सङ्ग्रामं संयतिष्यमाणस्य प्रतिपदं कुर्यात्। जन्या वा एष गा आजिहीर्षति यः सङ्ग्रामं संयतते' (जै० ब्रा० १।९२)। **संयतते युध्यते।**
- 'सं दानुचित्रा उषसो यतन्ताम्' (ऋ० ५।५९।८)। **संयतन्तां स्पर्धन्ताम्। दानेऽन्योन्यसङ्घर्षेण प्रवर्तन्तामित्याह।**
- 'देवा वै मृत्युना समयतन्त' (जै० ब्रा० १।१२)। **मृत्यौ प्रातिभट्येन प्रावर्तन्त। मृत्युना समं विरोधमाचरन्नित्यर्थः।**

## यम्
- {संयम्}
- यम् (यम-उपरमे)।
- 'व्यात्तं न संयमत्' (अथर्व॰६.५६.१)। **न संयमत्=संश्लिष्टं मा भूत्। अत्र संयमिरकर्मकः।**
- 'वोळ्हुर्न रश्मीन् समयंस्त सारथिः' (ऋ॰१.१४४.३)। **समयंस्त=समधारयत्=करयोरगृह्णात्।**
- 'संयच्छ मामकानश्वान्' (भा॰वि॰३८.४६ पाठभेदः)। **प्रग्रहेषु गृहीत्वा प्रचोदयेत्याह।**
- 'देवबर्हिर्मा त्वाऽन्वङ् मा तिर्यगिति संयच्छति' (आप॰श्रौ॰१.२.३.११)। **संयच्छति गृह्णाति सव्येन हस्तेनेति धूर्तस्वामी।**
- 'संयच्छामि हयानेष युध्यतो वै कपर्दिनः' (भा॰कर्ण॰३४.७६)। **संयच्छामि=सङ्गृह्णामि, क्षत्तृत्वं कुर्वे।**
- 'स्वं व्रीहिं संयच्छति' (१.३.७७ सूत्रे प॰म॰)। **सङ्क्षिपति=सङ्गृह्णाति।**
- 'न संयतस्तस्य बभूव कश्चन विसर्जयेद्यं सुतजन्महर्षितः' (रघु॰३.२०)।
- 'अत्र पश्चात् कृता दैत्या वायुना संयतास्तदा' (भा॰उ॰११०.५)। **संयताः सन्नद्धाः सन्तः।**
- 'दानाध्ययनशीलाश्च संयताश्च परिग्रहे' (रा॰१.६.१३)। **संयताः=सङ्कुचिताः।**
- 'तेषां संयच्छता सङ्ख्ये परस्परमजिह्मगैः' (भा॰द्रोण॰९२.५)। **संयच्छताम्=विधारयताम्।**
- 'संयच्छन्दः' (वा॰सं॰१५.५)। **संयच्छति व्यापारान्निवर्तयति जन्तूनिति संयद्रात्रिः।**
- 'उभे वृतौ संयती सञ्जयाति' (ऋ॰५.३७.५)। **संयच्छब्दो रात्रिवचनो नपुंसकम्। तस्य द्विवचनं संयती, अत एवोभे इति विशेषणान्वयः। द्विवचनान्तेन संयच्छब्देन रात्र्यहनी उच्यते। वृतौ वर्तमाने।**
- 'यत्संयमो न वियमो वियमो यन्न संयमः' (अथर्व॰४.३.७)। **संयमो मन्त्रेण व्याघ्रादीनां नियमनम्।**
- 'अमोघक्रोधहर्षश्च त्यागसंयमकालवित्' (रा॰२.१.२३)। **संयमः=न्यायेनार्जनम्।**
- 'संयमे विश्वमखिलं बीजभूते तथा त्वयि' (वि.पु॰१.१२.६५)। **संयमे=प्रलये।**
- 'अव्युच्छिन्नास्ततस्त्वेते सर्गस्थित्यन्तसंयमाः' (वि॰पु॰१.२.२६)। **अन्तसंयमः=महाप्रलयः। जगन्निरोधः, सर्वप्रपञ्चसंहारः।**
- 'संयम्य गृहीतो मलयकेतुः' (मुद्रा॰६)। **संयम्य=परिवार्य=उपरुध्य।**
- 'संयम्य ततो राज्ञे दस्यूंश्चैव न्यवेदयन्' (भा॰आदि॰१०७.११)। **संयम्य=बद्ध्वा।**
- 'किन्तु त्वया न तावद्धि संयम्याः सर्वमानवाः' (वामन॰६०.५९)। **संयम्याः उच्छेद्या नाश्याः।**
- 'संयमनी यमराजधानी भवति।'

## या
- {संया}
- या (या-प्रापणे, प्रापणमिह गतिः)।
- 'यद् यद् राघव संयाति महाजनसपर्यया दिनम्' (यो॰वा॰)। **संयाति=अत्येति=अतिक्रामति।**
- 'पापान् संयाति संसारान्' (मनु॰१२.५२)। **संयाति=गच्छति=प्राप्नोति।**
- 'तथा शरीराणि विहाय जीर्णान्यन्यानि संयाति नवानि देही' (गीता)। **उक्तोऽर्थः** ।
- 'नाराजके जनपदे हृष्टः परमवाजिभिः। नराः संयान्ति सहसा रथैश्च प्रतिमण्डितैः' (रा॰२.६७.२५)॥ **संयान्ति=सञ्चरन्ति=परिक्रामन्ति।**
- 'यथा प्रयान्ति संयान्ति स्रोतोवेगेन वालुकाः' (भा॰पु॰८.३.२३)। **संयान्ति=समेता भवन्ति।**
- 'पश्य मे हयसंयाने शिक्षां केशवनन्दन' (भा॰वन॰१९.५)। **हयसंयानम्=अश्वसंयमनम् (?)।**
- 'प्राप्तकालं नरपतेः कुरु संयानमुत्तमम्' (रा॰२.७६.२)। **संयानम्=प्रेतनिर्हारम्।**
- 'अथोत्तरत ऊर्णाविक्रयः शीधुपानम्… समुद्रसंयानमिति' (बौ॰ध॰१.१.२.४)। **समुद्रसंयानम्=नानाद्वीपान्तरगमनम्।**
- 'सांयात्रिकः पोतवणिक्' इत्यमरः। **सम्पूर्वस्य यातेर्देशान्तरगमने वृत्तिरित्याहुः।**
- 'एता उ एव संयान्यः' (श॰ब्रा॰८.७.१.१४)। **संयान्यः=निःश्रेणयः।**
- 'सहदेवस्तु संयाय रथेन गजयोधिनः' (भा॰वन॰२७१.११)। **संयाय=समेत्य=समागम्य।**
- 'यथाऽप्सु नावा सं यात्येवमेवैताभिर्यजमान इमाल्ँलोकान्संयाति' (तै० सं० ५।३।१०।४०-४१)। **संयात्रेति समुद्रयानमाह रूढ्या। अतएव सांयात्रिकः पोतवणिग् भवति।**
- 'कथं शक्ष्यसि संयातुं मां चैव परिरक्षितुम्' (रा० ५।३७।४९)। **संयातुं योद्धुम्।**
- 'यत्त्वं राघवनन्दनम्। वहेर्लोकस्य संयानं गच्छस्व विगतज्वरः' (रा० ७।४१।८)। **पुष्पकं प्रति धनदस्योक्तिः। समीचीनं यानं संयानम्।**

## यु
- {संयु}
- यु (यु-मिश्रणामिश्रणयोः)।
- 'जनयत्यै त्वा संयोमि' (वा॰सं॰१.२२)। **मिश्रयामीत्याह।**
- 'यामेव मृदं तत्र संयौति' (श॰ब्रा॰६.५.१.३)। **उक्तोऽर्थः।**
- 'जनयत्यै त्वा संयौमीति संयुत्य' (आप॰श्रौ॰१.८.१४.५)। **संयुत्य=पिष्टमपश्च मेलयित्वा।**
- 'प्रणीताभिर्हवींषि संयौति' (श॰ब्रा॰)। **प्रणीतापात्रस्थाभिरद्धिः पुरोडाशपिष्टं मेलयति।**
- 'संयदोजो युवते विश्वमाभिः' (ऋ॰५.३२.१०)। **संयुवते=संयुनक्ति।**
- 'न च काञ्चन काञ्चनसद्मचितिं न कपिः शिखिना शिखिना समयौत्' (भट्टि॰१०.५)। **समयौत्=समयोजयत्=समबध्नात्।**
- 'मुदा सयुहि काकुत्स्थम्' (भट्टि॰२०.१६)। **उक्तोऽर्थः।**
- अश्वं रथरश्मिसंयुतम् (रघु॰३.४२)। **संयुतम्=संयुक्तम्।**
- 'सं समिद्युवसे वृषन्नग्ने विश्वान्यर्य आ' (तै० सं० २।६।११।४)। **संयुवसे राशी करोषि (भक्तेभ्यः प्रदातुम्)।**

## युज्
- {संयुज्}
- युज् (युजिर्-योगे)।
- 'स नो बुद्ध्या शुभया संयुनक्तु' (श्वे॰उ॰३.४)।
- 'रघुनाथोऽप्यगस्त्येन … संयुयुजे शरत्काल इवेन्दुना (रघु॰१५.५४)। **स्पष्टोऽर्थः।**
- 'संयुज्यन्ते वियुज्यन्ते तथा कालेन देहिनः (भा॰पु॰६.१५.३)।
- 'यादृग्गुणेन भर्त्रा स्त्री संयुज्येत यथाविधि' (मनु॰९.२२)। **विवाहसम्बन्धेन सम्बध्येतेत्याह।**
- 'अक्षमाला वसिष्ठेन संयुक्ताऽधमयोनिजा (मनु॰९.२३)। **उक्तोऽर्थः।**
- 'वेदये न च संयुक्तान् शब्दस्पर्शरसानहम्' (रा॰२.६४.६७)। **संयुक्तान् समग्रान् इति कश्चित्। इन्द्रियसंयुक्तान् इति तिलकः।**
- 'संयुक्तांश्च वियुक्तांश्च सर्वोपायान् सृजेद्बुधः' (मनु॰७.२१४)। **संयुक्तान्=समस्तान्। वियुक्तान् व्यस्तान्।**
- 'संयोगो नाम स भवति इदं कृत्वा इदमवाप्यत' इति (भाष्ये)।
- 'संयोगा विप्रयोगान्ताः' (भा॰शां॰२७.३१)।
- 'इन्द्रोऽपि हि न पार्थेन संयुगे योद्धुमर्हति' (भा॰वि॰४८.१२)। **संयुगः=समागमः=सम्पातः=सन्निपातः।**
- 'मा स्मैवं साहसं तात पुनः कार्षीः कथञ्चन। भीष्मेण संयुगं गन्तुं क्षत्रियेण विशेषतः' (भा॰उ॰१८५.१०)॥ **संयुगं गन्तुम्=समासत्तुम्=समागन्तुम्।**
- 'ज्यामिमां चापि गाण्डीवे समयोजयत्' (भा॰वन॰१२०.६७)। **समयोजयत्=असञ्जयत्।**
- 'स विप्रो वैष्णवं सत्रं पुत्रार्थं समयोजयत्' (हरि॰३.१०४.७)। **समयोजयत्=प्राकल्पयत्।**
- 'बुद्ध्या संयोजयन्ति तम्' (पञ्च॰२)। **संयोजयन्ति=सम्पादयन्ति।**
- 'संयुज्यस्व मया राजन्निति याज्यं सोऽब्रवीत्' (ब० दे० ५।५५)। **विवाहसम्बन्धं कुरु।**

## युध्
- {संयुध्}
- युध् (युध-सम्प्रहारे)।
- 'तेन चाहं न शक्तोऽस्मि संयोद्धम्' (रा॰१.२२.२२)। **संयोद्धम्=सह योद्धुम्।**
- 'यदा प्रहृष्टः सम्राट् त्वां संयोधयति कुञ्जरैः' (भा॰वि॰१९.५)।

## रक्ष्
- {संरक्ष्}
- रक्ष् (रक्ष-पालने)।
- 'संरक्षामि विलुम्पामि ददाम्यहमथाददे' (भा॰शां॰२२४.४३)। **संरक्षामि=सम्यग् रक्षामि। विलुम्पामि=विशेषेण छिनद्मि।**
- 'संरक्षतो मुनिगणान् निघ्नतो राक्षसान्मम' (रा॰३.१०.२५)। **उक्तोऽर्थः।**
- 'भगवञ्छ्रोतुमिच्छावो यस्मिन् काले निशाचरौ। संरक्षणीयौ तौ ब्रूहि नातिवर्तेत तत्क्षणम्' (रा॰१.३०.२)॥ **संरक्षरणीयौ यज्ञसंरक्षणाय निवारणीयौ।**

## रञ्ज्
- {संरञ्ज्}
- रञ्ज् (रञ्ज-रागे)।
- 'चिताधूमेन नीलेन संरज्यन्ते च पादपाः' (भा॰शां॰१५३.९९)। **संरज्यन्ते=वर्ण्यन्ते। चिताधूमो रागस्तेन तद्वर्णाः क्रियन्ते।**
- 'संरक्ततरमत्यर्थं मधुरं नावगायताम्' (रा॰श्लेगल सं॰१.४.१७)। **संरक्ततरम्=रञ्जकतरम्, चेतोहरम्।**
- 'संरक्ताभिस्त्रिपुरविजयो गीयते किन्नरीभिः' (मेघ॰५७)। **संरक्ताभिः=रक्तकण्ठीभिः, अतिनिर्हारिणीभिः।**

## रभ्
- {संरभ्}
- रभ् (रभ-राभस्ये)।
- 'समिन्द्र राया समिषा रभेमहि' (अथर्व॰२०.२१.५)। **संरभेमहि। संयुज्येमहि। रयिमन्त इड्वन्तश्च स्यामेत्याह।**
- 'क्षत्रेणाग्ने स्वेन संरभस्व' (अथर्व॰२.६.४)। **उक्तोऽर्थः।**
- 'अग्ने सर्वास्तन्वः संरभस्व' (अथर्व॰१९.३.२)। **संरभस्व=सङ्कलय। तत्र तत्र विभक्तास्तनूरेकत्र सम्मेलयेत्याह।**
- 'यदा वै द्वौ संरभेते अथ तौ वीर्यं कुरुतः' (श॰ब्रा॰१४.१.१.३)। **संरभेते=इतरेतरमालम्बेते।**
- 'तद्योक्त्रे भृत्याः संरभन्ते' (अथर्व॰१४.२.५३)। **संरभन्ते=कर्षन्ति। तद्गृहीतये वा संयतन्ते। तद्योक्त्रे=तस्या वध्वा योक्त्रे।**
- 'इत्युपादेयवर्गेऽस्मिन् यदर्थं प्रतिभा कवेः। सम्यक् संरभते तस्य गुणः सौभाग्यमुच्यते' (वक्रोक्ति॰१.५५)॥ **संरभते सम्यक् सावधानतया व्यवस्यति।**
- 'मिथिलेश्वर किमिति संरभसे' (बा॰रा॰१)। **अत्यन्तमुत्सहसे।**
- 'युद्धैकरुचे मा निर्भरं संरभस्व' (बा॰रा॰२.१६)। **मातिमात्रमुत्सहिष्ठाः।**
- 'रमणीयान् बहुविधान् पादपान् कुसुमोत्कटान्। सीतावचनसंरब्ध आनयामास लक्ष्मणः' (रा॰२.५३.३०)॥ **संरब्धः=त्वर्य्यम्माणः।**
- 'न मामन्येस संरब्धं प्रमत्तं वेद्धुमर्हसि' (रा॰४.१७.२१)। **अन्येन सरब्धमन्येन संयुक्तम, युध्यमानमित्यर्थः।**
- 'संरब्धतरमत्यर्थं वाक्यं वाक्यविशारदः' (रा॰१.५३.१७)। **संरब्धतरमत्याग्रहयुक्तम्।**
- 'नखाङ्कुशाघातविभिन्नकुम्भाः संरब्धसिंहप्रहृतं वहन्ति' (रघु॰१६.१६)। **संरब्धः=कुपितः।**
- 'कवचोत्सेधसंरब्धकण्ठायास॰' (राज॰५.३४४)। **संरब्धः=समेधितः।**
- 'संरब्धमानः' (=वृद्धदर्पः) (भा॰उ॰२.१२)। **संरम्भमारण इति पाठान्तरम्। हठं कुर्वाण इति तदर्थः।**
- 'संरब्धनेत्र॰' (रा॰गोरे॰सं॰२.७६.३२)। **उच्छूननयन॰ इत्यर्थः।**
- 'संरब्धव्रण' (सुश्रते २.६.११)। **उक्तोऽर्थः।**
- 'प्रणिपातप्रतीकारः संरम्भो हि महात्मनाम्' (रघु॰४.६४)। **संरम्भः कोपः।**
- 'संरम्भो हि सपत्नीत्वाद् वक्तुं कुन्तिसुतां प्रति' (भा॰आदि॰१२४.६)। **संरम्भः=अभिमानः, दर्पः।**
- 'संरम्भभययोगेन विन्दते तत्स्वरूपताम्' (भा॰पु॰७.१.२८)। **संरम्भो द्वेषः। अन्यत्र दुर्लभोऽयमर्थः पुराणकारस्य स्वस्योपज्ञा।**
- 'त्वयाऽपि तस्मिन् संरम्भो न कार्यः' (दशकु॰)। **तदर्थविघातका उपाया नास्थेया इत्याह।**
- 'न संरम्भेण सिध्यन्ति सर्वेऽर्थाः सान्त्वया यथा' (भा॰पु॰८.६.२४)। **त्वरया हिंसया वेत्याह। सान्त्वमिति विदितं सान्त्वनेति च। सान्त्वेति स्त्रीलिङ्गं तु परोक्षप्रियस्यास्य कवेरेव।**
- 'अवृष्टिसंरम्भमिवाम्बुवाहम्' (कु॰३.४८)। **संरम्भः=क्षोभः।**
- 'अन्योन्यजयसंरम्भो ववृधे वादिनोरिव' (रघु॰१२.९२)। **संरम्भः=औत्सुक्यम्, समुत्साहः।**
- 'हन्त वर्धते ते संरम्भः' (शा॰७)।
- 'यतश्च जातसंरम्भो न च शत्रुवशं गतः' (भा॰वि॰३४.१३)। **संरम्भो भयम्।**
- 'तत्र शुश्राव वै शब्दं तोयसंरम्भवर्जितम्' (रा॰१.२४.५)। **तोयसंरम्भेण=तरङ्गसङ्घट्टजन्मना क्षोभेण।**
- 'संरभमाणो विजितः प्रसह्य' (भा॰उ॰२.१२)। **सरभमाणः=क्रुध्यन्। हठं कुर्वाण इति नील॰।**
- 'प्रवृतं रज इत्येव तन्न संरभ्य चिन्तयेत्' (भा॰शां॰१९४.३२)। **संरभ्य=भीत्वा।**
- 'संरब्धाः संसर्पन्ति' (छां० उ० १।१२।४)। **संरब्धाः संलग्नाः।**
- 'अश्मन्वती रीयते संरभध्वम्' (ऋ० १०।५३।८)। **संरभध्वं त्वरध्वम्।**
- 'मयि संरभ्य विपुलमदाच्छापं सुदुःसहम्' (भा० पु० ४।२७।२२)। **मयि संरभ्य मह्यं क्रुद्ध्वा।**

## रम्
- {संरम्}
- रम् (रमु-क्रीडायाम्)।
- 'भक्तस्य तत्र समरमन्त ममापि वाचः' (महावीर॰१.७)। **समरमन्त=नन्दिमाप्नुवन्।**
- 'संरंसीष्ठाः सुरमुनिगते वर्त्मनि प्राज्यधर्मे' (भट्टि॰१९.३०)। **उक्तोऽर्थः।**

## राज्
- {संराज्}
- राज् (राजृ-दीप्तौ, छन्दसि तु ऐश्वर्ये)।
- 'सम्राजन्तमध्वराणाम्' (ऋ॰१.२७.१)। **सम्राजन्तम्=ईशानम्।**

## राध्
- {संराध्}
- राध् (राध/साध-संसिद्धौ)।
- 'संराधयन्तः सधुराश्चरन्तः' (अथर्व॰३.३०.५)। **संराधयन्तः=ऐक्यम् ऐकमत्यं गताः। परस्परमनुकूलाः।**
- 'तस्यां न समराधयन्' (तै॰सं॰२.१०.४)। **तस्यां तस्या विषये न मतिसंवादमुपायन्नित्याह।**

## री
- {संरी}
- री (री-गतिरेषणयोः)।
- 'आपस्त्वा समरिणन्' (श॰ब्रा॰३.८.३.२०)। **समरिणन्=संसृजन्तु।**

## रुच्
- {संरुच्}
- रुच् (रुच-दीप्तावभिप्रीतौ च)।
- 'यदुषो यासि भानुना संसूर्येण रोचसे' (ऋ॰८.८.१८)। **संरोचसे=समकालं रोचसे दीप्यसे।**

## रुध्
- {संरुध्}
- रुध् (रुधिर्-आवरणे)।
- 'तृणमिव लघुर्लक्ष्मीर्नैव तान् संरुणद्धि' (भर्तृ॰२.१७)। **संरुणद्धि=सन्दानयति।**
- 'कच्चिन्न लोभान्मोहाद्वा विश्रम्भात्प्रणयेन वा। …आश्रितानां मनुष्याणां वृत्तिं त्वं संरुणत्सि वै' (भा॰सभा॰५.९२)॥ **संरुणत्सि=प्रत्याचक्षे।**
- 'मेघैश्च गगनं नीलः संरुद्धमभवद् घनैः' (भा॰अनु॰१४८.१)। **संरुद्धमावृतम्।**
- 'यो मोचयति संरुद्धमिदं प्रवहणं मम' (कथा॰१८.२६६)। **संरुद्धम्=उपरुद्धम्।**
- 'अजाविके तु संरुद्धे वृकः पाले त्वनायति' (मनु॰८.२३५)। **संरुद्धे=परिवृते। आस्कन्ने।**
- 'खं च भूमिं च संरुद्धां मेनिरे क्षत्रियर्षभाः' (भा॰द्रोण॰१२९.१६)। **संरुद्धामेकतामापन्नाम्।**
- एवमुक्त्वा ततो रामं संरुध्य भ्रुकुटिं ततः (रा॰३.३०.१६)। **संरुध्य=सन्निबद्ध्य।**
- 'संरोधादायुषश्चैव व्यस्यन्ते द्वापरे च ते' (वेदाः) (मात्स्य० १४२।४८)। **संरोधः संकोचः, अपकर्षः।**

## रुष्
- {संरुष्}
- रुष् (रुष रिष हिंसायाम्)।
- 'संरोषयेत्तु नयनं भिषक् चूर्णैस्तु लावणैः' (सुश्रुत० उत्तर० १५।२)। **संरोषयेत् रक्ततामापादयेत्।**

## रुह्
- {संरुह्}
- रुह्, (रुह-बीजजन्मनि)।
- 'प्रेमोद्गमाः संरुरुहुः प्रियाणाम्' (भट्टि॰११.५)। **संरुरुहुः=ववृधिरे=उपचिच्यिरे।**
- 'तस्माद् विधृता अध्वानोऽभवन्न पन्थानः समरुक्षन्' (तै॰सं॰२.५.११.२)। **समरुक्षन्=प्रकृतिस्था अभूवन्।**
- 'संरोहतीषुणा विद्धं यथा परशुनाऽग्निना। न तु ज्ञानाग्निनिर्दग्धं प्रबोधविशदं मनः' (यो॰वा॰६.१२.५०)॥ **संरोहति=पुना रोहति=प्रकृतिस्थं भवति। संरूढव्रणः=सञ्जातकिणं क्षतम्।**
- 'षष्टिवर्षगते काले यद्रोषोऽभून्ममानघ। स संरूढोऽसकृत्…' (हरि॰१.३९.३७)॥
- 'ततो मामतिविश्वस्तं संरूढशरविक्षतम्' (भा॰वन॰१७४.१)। **संरूढा देहे निमग्नाः शराः।**
- 'संरोपितेऽप्यात्मनि धर्मपत्नी त्यक्ता मया' (शा॰६.२३)। **संरोपिते=बीजरूपेणाहिते।**
- 'संरोहत्पुलका॰' (सा॰द॰)। **उदञ्चद्रोमाञ्चा।**

## लक्ष्
- {संलक्ष्}
- लक्ष् (लक्ष-दर्शने)।
- 'हेम्नः संलक्ष्यते ह्यग्नौ विशुद्धिः श्यामिकापि वा' (रघु॰१.१०)। **यो लक्षयतेरर्थः स एव संलक्षयतेः। शब्दोपजनः, नार्थोपजनः।**
- 'आश्चर्यदर्शनः संलक्ष्यते मनुष्यलोकः' (शा॰७)।
- 'संलक्ष्यते न च्छिदुरोऽपि हारः' (रघु॰१६.६२)। **हारश्छिन्न इति न दृक्पथं याति।**
- 'विद्धेव पुष्पचापेन तत्क्षणं समलक्ष्यत' (कथा॰१४.२९)। **स्फुटोऽर्थः।**
- 'रिरंसां तस्य संलक्ष्य' (राज॰३.५०३)। **संलक्ष्य=विज्ञाय=अनुमाय=विभाव्य।**

## लप्
- {संलप्}
- लप् (लप-व्यक्तायां वाचि)।
- 'वितण्डालापसंलापः' (भा॰द्रोण॰८५.१३)।
- 'संलापो भाषणं मिथः' (अमरे)। **संलापो नाटकेषु सम्भाषणविशेषे पठ्यते यो दर्पणकारेणेत्थं लक्ष्यते— 'संलापः स्याद्गभीरोक्तिर्नानाभावसमाश्रयेति।**

## लभ्
- {संलभ्}
- लभ् (डुलभष् प्राप्तौ)।
- 'तौ (इन्द्रनमुची) समलभेताम्' (तै० ब्रा० १।७।१)। **समलभेताम् परस्परमर्दनपरावभूताम्।**
- 'ऊषरं कर्मसस्यानां क्षेत्रं वाराणसी पुरी। यत्र संलभ्यते मोक्षः समं चाण्डालपण्डितैः' (भोज० १०९)॥ **सारवद्रम्यं वचः। सम्-शब्दस्तु नार्थस्योपकरोति वैयर्थ्यं चाश्नुते।**

## लिख्
- {संलिख्}
- लिख् (लिख-अक्षरविन्यासे)।
- 'अजैषं त्वा संलिखितमजैषमुत संरुधम्' (अथर्व॰७.५०.५)।

## ली
- {संली}
- ली (लीङ्-श्लेषणे)।
- 'अन्योऽन्यं समलीयन्त पलायनपरायणाः' (भा॰२२.१५)। **इतरेतरं समश्लिष्यन् इत्यर्थः।**
- 'यथा राजन् हस्तिपदे पदानि संलीयन्ते सर्वसत्त्वोद्भवानि' (भा॰शां॰६३.२५)। **संलीयन्ते=निमज्जन्ति=परिक्षिप्तानि संवृतानि भवन्ति।**
- 'संलीनमपि दुर्गेषु निन्यतुर्यमसादनम्' (भा॰आदि॰२१०.२०)। **संलीनम्=प्रच्छन्नम्।**
- 'स यथा दृतिर्निष्पीत एवं संलीनः शिष्ये' (श॰ब्रा॰१.६.३.१६)। **संलीनः=सङ्कुचितः।**
- 'श्रवणे शिरोधरायां संलीने' (हरि॰२.३१.८)। **उक्तोऽर्थः।**

'संलीय तस्मिन्निषसाद वृक्षे' (रा॰५.१९.३३)। **संलीय=सङ्कोचमापद्य। किसलयसंलयः=पल्लवसङ्कोचः।**
- 'विश्रान्तः संहत्य पक्षौ संलयायैव ध्रियते' (वृ॰उ॰४.३.१९)। **संलयः=कुलायः।**

## लुड्
- {संलुड्}
- लुड् (लुड-विलोडने)।
- 'यत्र संलोडिता लुब्धैः प्रायशो धर्मसेतवः' (भा॰शां॰२८७.४४)। **संलोडिताः=चालिताः=धुनिताः।**

## लुभ्
- {संलुभ्}
- लुभ् (लुभ-विमोहने, विमोहनमाकुलीकरणम्)।
- 'ऐक्षव्यौ विधृती। नेद्बर्हिश्च प्रस्तरश्च संलुभ्यातः' (श॰ब्रा॰३.४.१.१८)। **न संलुभ्यातः=संलुब्धे आकुले व्यामिश्रे न भवतः।**
- 'संलोभयन्तो दुरिता पदानि' (अथर्व॰६.२८.१)। **दुरितानि पदानि =दुरितनिमित्तानि पदानि (कपोतस्य)। संलोभयन्तः=व्याकुलीकुर्वन्तः प्रमार्जयन्त इत्यर्थः। ऋक्संहितायां तु संयोपयन्त इति पाठः। सञ्ज्यायान्।**
- 'साधुविभक्ता नो लोकास्तान्न शक्ष्यामः संलोभयितुम्' (जै० ब्रा० १।१५५)। **संलोभयितुमाकुलीकर्तुम्।**

## लोक्
- {संलोक्}
- लोक् (लोकृ-दर्शने)।
- 'ते एते ज्योतिषी उभयतः संलोकेते' (ऐ॰ब्रा॰४.१५)। **संलोकेते=परस्परमवलोकयतः।**
- 'गृहद्वारं (तथा कुर्वीत) यथा न संलोकि स्यात्' (गो॰गृ॰४.७.१३)। **गृहान्तवर्तिजनादिदर्शकं न स्यादित्याह।**

## वद्
- {संवद्}
- वद् (वद-व्यक्तायां वाचि)।
- 'उत स्वया तन्वा संवदे तत्' (ऋ॰७.८६.२)। **स्वीयेन शरीरेण सम्भाष इत्यर्थः। तदित्यग्रिमेण चरणेनान्वेति।**
- 'देवा वै ब्रह्म समवदन्त, तत् पर्ण उपाशृणोत्' (मै॰सं॰४.१.१)। **ब्रह्मविषये संवादमकुर्वतेत्याह।**
- 'कुमारं जातं संवदन्त उप वै शुश्रूषते' (ऐ॰ब्रा॰३.२)। **कुमारं शिशुं सद्योजातम् अधिकृत्य मिथो भाषन्तेऽयं शृणोतीति।**
- 'अथाग्नयः समूदिरे' (छां॰उ॰४.१०.४)। **समूदिरे=मिथः सम्बभाषिरे।**
- 'इन्द्र त्वं मरुद्भिः संवदस्व' (ऋ॰१.१७००५)। **सम्मन्त्रयस्वेत्याह।**
- 'मा मैतस्मिन् संवदिष्ठाः' (श॰ब्रा॰१४.५.१.२)। **इह समा नार्थः।**
- 'यदि ज्ञास्यामि वक्ष्यामि अजानन्न तु संवदे' (भा॰अनु॰४.८०)। **इहापि।**
- 'स वै न सर्वेण संवदेत। देवान् वा एष उपावर्तते यो दीक्षते… न वै देवाः सर्वेणेव संवदन्ते' (श॰ब्रा॰३.१.१.१०)। **उक्तोऽर्थः।**
- 'श्रेयस्सदात्मनो दृष्ट्वा परं राज्ञा न संवदेत्' (=संवादयेत्) (भा॰वि॰४.४३)। **तुल्यं न दर्शयेदित्यर्थः।**
- 'यत्राघाटाः कर्कर्यः संवदन्ति' (अथर्व॰४.३७.५)। **संवदन्ति समानं ध्वनन्ति।**
- 'अस्य मुखं सीताया मुखचन्द्रेण संवदति' (उत्तर॰४)। **संवदति=सारूप्यं भजते।**
- 'अहो संवदन्त्यक्षराणि' (मुद्रा॰५)। **सरूपाणि भवन्ति, तुल्यसन्निवेशानि भवन्ति।**
- 'दैवं न संवदति किं न कृतं त्वयाद्य (मृच्छ॰१०.३१)। **नानुकूलं भवतीत्यर्थः।**
- 'न संवदत्यश्रु च तच्च कर्म ते' (बुद्ध॰८.३३)। **न संवदति=न सङ्घटते।**
- 'संवादयैनं देवैः' (श॰ब्रा॰१.८३.२०)। **संवादं सम्भाषां कारयेत्यर्थः।**
- 'संवादयन्निव' (कथा॰१०७.७९)। **संवादमैकमत्यं ग्राहयन्निव।**
- 'ते सर्वमविदुस्ते सहैवाविदुस्तेऽग्निहोत्रमेव न समवादयन्त (गो॰ब्रा॰पूर्व॰३.१५)। **अग्निहोत्रविषय एव समानाचारा नाभूवन्नित्याह। तेषामेकः सकृदग्निहोत्रमजुहोत् द्विरेकस्त्रिरेक इत्याचारविसंवाद इति सायणः।**
- 'संवाद्य रूपसङ्ख्यादीन् स्वामी तद्द्रव्यमर्हति' (मनु॰८.३१)। **संवाद्य=रूपसङ्ख्यादिभिः समानं प्रख्याप्य। रूपसङ्ख्यादिविषये संवादमानुरूप्यं दर्शयित्वेत्यर्थः।**
- 'अस्मदर्थमपत्यमिति संवाद्य' (गौ॰ध॰३.१०.१६)। **संवाद्य=संवादमभ्युपगमं कारयित्वा। दक्षिणास्वेव न संवदितव्यम् संवादेनैवर्त्विजोऽलोका इति। न संवदितव्यम्=नैकमत्यमास्थेयम्।**
- 'रूपसंवादाच्च संशयादनया पृष्टः' (दशकु॰)। **रूपसंवादः=रूपसादृश्यम्।**
- 'यदृच्छासंवादः किमु किमु गुणानामतिशयः' (उत्तर॰५.१६)। **संवादः समागमः।**
- '(नादः) चित्ताकर्षी परिचित इव श्रोत्रसंवादमेति' (माल॰५.२०)। **श्रवणयोः सुखो भवति। सुश्रवो भवतीति यावत्।**
- 'अपि च कृतिनमेनं शक्तिदेवं स्वनाम्ना व्यधित समुदितेषु विद्याधरेषु' (कथा॰२६.२७९)। **समुदितेषु=प्रायशः कीर्तितेषु।**
- 'संवदान्याम्' (भाष्ये संवदन्याम्) (भा॰गृ॰३.१३)। **कवाटदेशे इत्यर्थः।**
- 'प्रतिप्रस्थातः पशुं संवदस्व' (मानवश्रौ० २।५।१।२३)। **संवदस्व अनुमानय। अनुकूलय। अन्तर्णीतण्यर्थको वदिः।**

## वन्
- {संवन्}
- वन् (वन-षण सम्भक्तौ)।
- 'गावो घृतस्य मातरोऽमूं संवानयन्तु' (अथर्व॰६.९.३)। **संवानयन्तु=वशीकुर्वन्तु।**
- 'कोशसंवनने दाने भृत्यानां चान्ववेक्षणे (भा॰उ॰१४८.९)। **कोशसंवनने=कोशस्यात्मीयताकरणे।**
- वशक्रिया संवननम् इत्यमरः।
- 'न हीदृशं संवननं त्रिषु लोकेषु विद्यते। दया मैत्री च भूतेषु दानं च मधुरा च वाक्' (भा॰आदि॰८७.१२)।
- 'हृदयानुप्रवेशो हि प्रभोः संवननं परम्' (कथा० ३४।१६९)। **वशक्रिया संवननमित्यमरः।**

## वप्
- {संवप्}
- वप् (डुवप-बीजसन्ताने)।
- 'पवित्रवति संवपति' (श॰ब्रा॰१.२.२.१)। **संवपति=निक्षिपति। आवपति। पिष्टं हविरिति शेषः।**
- 'असंवपन्ती पिषाणूनि कुरुतात्' (आप॰श्रौ॰१.६.२१.७)। **असंवपन्ती=सहवपनमकुर्वती।**

## वृज्
- {संवृज्}
- वृज् (वृजी-वर्जने)।
- 'प्राधान्येन हि सर्वत्र सर्वाः संवर्जयेत्प्रजाः' (का॰नी॰सा॰८.५३)। **संवर्जयेत्=संश्लेषं नयेदिति जयमङ्गला। संसर्जयेदित्युपाध्यायनिरपेक्षा।**

## वर्ण
- {संवर्ण}
- वर्ण् (वर्ण-वर्णक्रियाविस्तारगुणवचनेषु)।
- 'राजानं राजपुत्रं वा संवर्णयति यः सदा' (भा॰४.३९)। **संवर्णयति=स्तौति। अत्रार्थे समा नार्थः। संवर्तयतीति पाठेऽनुसरतीत्यर्थः।**

## वर्मय्
- {संवर्मय्}
- वर्मय् (वर्मन्+णिच्)।
- 'तत्तादृशेन वपुषाङ्गमदङ्गमेतत् संवर्मय स्मरभराः प्रतियान्तु मोघाः' (रा॰च॰५.६५)। **संवर्मय=वर्मणा सन्नह्य=साधु परित्रायस्व।**

## वल्
- {संवल्}
- वल् (वल/वल्ल-संवरणे सञ्चरणे च)।
- 'तां वल्लभां रहसि संवलितां स्मरामि' (चौर॰१३)। **संवलिताम्=सङ्गताम्=समापन्नाम्।**
- 'संवलितं निषादैर्विप्रम्' (शिशु॰५.६६)। **संवलितम्=परिगतम्=परिवेष्टितम्।**
- 'यथा भूमिरुप्तबीजमात्रा तदैव प्रचुरपचेलिमफलव्रीहिस्तबकसंवलिता न भवति' (मनु॰४.१७२ इत्यत्र कुल्लूकः)। **संवलिता=आकीर्णा।**
- 'ततिषु संवलिताः खलु भास्वतः' (पारिजात० १०।१६)। **संवलिताः स गताः संमिश्रिताः।**

## वस्
- {संवस्}
- वस् (वस-निवासे, वस-आच्छादने)।
- 'आभिः प्रजाभिरिह संवसेय' (तै॰ब्रा॰१.२१.२.१)। **संवसेय=साकं वसेयम्।**
- 'न संवसेच्च पतितैर्न चाण्डालैर्न पुल्कसैः' (मनु॰४.७९)। **उक्तोऽर्थः।**
- 'संवसाथां स्वर्विदा समीची' (वा॰सं॰११.३१)। **आच्छादयतमित्याह। समा नार्थः।**
- 'तथा संवसतस्तस्य मुनीनामाश्रमे सुखम्' (रा॰३.१५.२८)। **संवसतः कञ्चित्कालं स्थितिं कुर्वतः।**
- 'तां समुष्य निशां कृत्स्नां प्रभाते प्रत्यबुध्यत' (रा॰३.१२.१)। **निशां समुष्य=रात्रिं क्षपयित्वा।**
- 'प्रायेणाधममध्यमोत्तमगुणः संवासतो जायते' (पञ्चत॰१.२५०)। **संवासः। संसर्गः।**
- 'शृण्वन्वाचो मनुष्याणां ग्रामसंवासवासिनाम्' (रा॰२.४९.४)। **संवासः=सन्निवेशः=निकर्षणः=पुरादेर्बहिर्विहरणभूः।**

## वस्त्रम्
- {संवस्त्रम्}
- वस्त्रय् (वस्त्र+णिच्)।
- 'न संवस्त्रयेत' (लौ॰गृ॰१.१७)। **न समानं वस्त्रं कुर्यात्। आचार्यपरिहितं वस्त्रं न परिदधीतेत्याह। मुण्डमिश्रेति सूत्रे वस्त्रात् समाच्छादन इति गणसूत्रम्। वस्त्रं समाच्छादयति स वस्त्रयतीत्युदाहरणं वृत्तौ स्थितम्। विशेषस्तु कोऽपि नोक्तः। न च सम्शब्दस्यार्थवत्ता प्रोक्ता। गृह्यगृहीतोऽर्थस्तु युक्तो भाति। सम्-शब्दश्चार्थवान् भवति।**

## वह्
- {संवह्}
- वह् (वह-प्रापणे)।
- 'स्वस्ति मा संवह' (अथर्व॰६.४८.१)। **संवह सम्यक् प्रापय।**
- 'चत्वारस्त्वां गर्दभाः संवहन्तु' (भा॰)।
- 'तत्सर्वे भरतश्रेष्ठाः समूहुर्योगमुत्तमम्' (भा॰वन॰१८२.१७)। **योगं वाहनाविकमारोपितभारं कृतवन्त इति नील॰। सम्पूर्वो बहिः शकटादौ भाराधाने वर्तते।**
- 'अङ्के निधाय करभोरु… संवाहयामि चरणावुत पद्मताम्रौ' (शा॰३.२०)। **संवाहयामि=उद्वर्तयामि=मृद्नामि।**
- 'पृष्ठं दुःखायमानं मे चण्डि संवाह्यतामिति' (बृ॰श्लो॰सं॰४.१२२)। **मृद्यतामित्यर्थः।**
- 'क्षिप्रं संवाह्यतां व्रजः' (हरि॰२.८.२१)। **संवाह्यताम्=संगृह्यताम् ।**
- 'सूतः संवाहयामास रथम्' (रा० ६।७९।७)। **संवाहयामास=प्राज=प्रचोदयामास।**
- 'सोपि संवाह्यते लोके तृष्णया पश्य कौतुकम्' (पञ्चत० ५।१५) । **संवाह्यते=ह्रियते।**
- 'अमृतस्येव संवाहः प्रभाचन्द्रमसो यथा' (हरि० ३ ५।२) । **संवाहः=प्रवाहः।**
- 'संस्त्यानविशेषा ह्येते ग्रामो घोषो नगरं संवाह इति' (पा० ७।३।१४ इत्यत्र भाष्ये)। **प्राकारपरिखायुक्तस्तु श्रेणिधर्मान्वितो देशः संवाह इति कैयटः। विपणिरिति** मोनियर ।
- 'शाखानगरमुख्यानां संवाहानां शतानि च' (हरि० २।९१।९)। **संवाहाः सप्राकाराण्युद्यानानीति नील०।**
- 'वायुर्घोषवान् भूमौ वा तृणसंवाहः' (आप० ध० १।३।११।८) । **तृणान्युत्क्षिप्य गमयतीति तृणसंवाहः।**
- 'इत्येष तेन संवाहो गृहकृत्ये प्रवर्तितः' (राज० ५।१७५) । **संवाहः=लुण्ठिः=आमर्शनम्=आच्छेदनम्। बाधो वा।**
- 'समूढमस्य पांसुरे' (अथर्व० ७।२७।४)। **पांसुमति पदे समूढं सम्यगवस्थितम् इत्यर्थः। समूढमसमूढं**
- 'वा यत्रामेध्यं न लक्ष्यते' (बौ० ध० १।५।१०।१) । **समूढं सम्मार्जन्या एकत्र राशीकृतम्।**
- 'नृणां शतानि पञ्चाशद् व्यायतानां महात्मनाम्। मञ्जूषामष्टचक्रां तां समूहस्ते कथं चन' (रा० १६७।४)॥ **समूहुः=उन्नमितवन्तः, उत्थापितवन्तः।**
- 'यथा गोमयान्कुर्विति संवाहे' (मी० शा० भा० १।१।६।१४)। **संवाहः समाहारः।**
- 'स्वात्मानमैक्षत समूढमुपात्तनिद्रा' (शं० दिग्० २।६४)। **समूढं सम्यगूढम्।**

## विज्
- {संविज्}
- विज् (ओविजी भयचलनयोः)।
- 'उद्वेपय सं विजन्ताम्' (अथर्व० ११।९। १२)। **स्वस्थानाद्** विचलिता भवन्त्वित्याह।
- 'यथा श्येनात् पतत्त्रिणः संविजन्ते' (अथर्व ० ५।२१।६)। **संविजन्ते=उद्विजन्ते=त्रस्यन्ति।**
- 'मा भेर्मा संविक्थाः' (वा० सं० ६।३५)। **मा संविक्थाः=मा संविजिष्ठाः=मा विचालीः।**
- 'यथा मृगाः संविजन्त आरण्या पुरुषादधि' (अथर्व ० ५।२१।४)। **संविजन्ते=अपधावन्ति, आत्मपरीप्सया त्वरन्ते।**
- 'श्रुत्वा जरां संविविजे महात्मा' (बुद्ध० ३।३४)। **संविविजे=विव्यथे=विचचाल=व्याकुलो बभूव।**
- 'विसृज्य सशरं चापं शोकसंविग्नमानसः' (गीता १।४७)। **शोकव्याकुलितचेताः ।**
- 'किर्मीरवधसंविग्नो बहिर्दुर्योधनो ययौ' (भा० वन० १०।३९)। **उक्तोऽर्थः ।**
- 'हृन्मर्मेभेदिपतदुत्कटकङ्कपत्रसंवेगतत्क्षणकृतस्फुटदङ्गभङ्गा' (ताटका) (महावीर० १।३९)। **संवेगः=वेगः।**
- 'पूररेचकसंविग्नवलिवल्गुदलोदरम्' (रूपम्) (भा० पु० ४२।४।५०) । **संविग्ना इतस्ततश्चलिता वलयः। प्रायेण संविजिस्त्रासकृतमपसरणमाह न तु चेष्टामात्रम्।**

## विद्
- {संविद्}
- विद् (विद ज्ञाने)।
- 'समु वा इमे प्राणा बिद्रे ये चेभे ये चेमे' (ऐ० ब्रा० ३।६)। **संविद्रे=संविद्रते=संगच्छन्ते। शिरस्याः सप्त ये प्राणा ये त्रयोऽपाञ्च एव ते। स्वस्थानस्थाः संगताश्च भवेयुर्देहपोषदाः॥** इति तत्र षड् गुरुशिष्यवचनम्।
- 'यो वा रसान्न संवेत्ति' (सुश्रुते १।११३।११)। **संवेत्ति=अनुभवति।**
- 'इच्छाम्यहं वरमस्मै प्रदातुं तन्मे विप्राः संविदध्वं यथावत्' (भा० आदि० ५६।१)। **अनुमन्यध्वमित्याह।**
- 'ते पृथग्दर्शनास्तस्य संविदन्ति तथैकताम्' (भा० शा० २८०।२८)। **संविदन्ति=अभ्युपगच्छन्ति।**
- 'अम्ब निष्पर समरीर्विदाम्' (श० ब्रा० ३।९।४।२१)।
- 'एष याजुषो मन्त्रः' (वा० सं० ६।३६)। **अरीः प्रजाः
संजानताम् ऐकमत्यमधिगच्छन्त्वित्याह।**
- 'अप शत्रून् विध्यतां संविदाने आर्त्नी इमे' (वा० सं० २९।४१) । **संविदाने=परस्परं संकेतं कुर्वाणे।**
- 'यमेन त्वं यम्या संविदाना' (वा० सं० १२।६३)। **संविदाना=ऐकमत्यं गता।**
- 'वर्षति हैव तत्र यत्रैवमृत्विजः संविदाना यज्ञेन चरन्ति' (श० ब्रा० १।५।२।१९)। **संविदानाः संजानानाः।**
- 'अङ्गिरोभिः पितृभिः संविदानः' (ऋ० १०।१४।४)। **संजानानः=ऐकमत्यं गतः।**
- 'त्वं सोम पितृभिः संविदानः' (ऋ० ८।४८।१३)।
- 'तन्मृत्युना निर्ऋतिः संविदाना' (अथर्व ७।७३।१)। **उक्तोऽर्थः।**
- 'तौ हाऽसंविदानावेव समित्पाणी प्रजापतिसकाशमाजग्मतुः' (छां० उ० ८।७।२)। **विप्रतिपद्यमानावेवेत्याह।**
- 'असंविदानस्य ममेश संविदाम्' (कि० १८।४२)। **असंविदानः=अज्ञः।**
- 'तत् किमित्यसंविदानेव जामात्रे कुप्यसि' (उत्तर० ७)। **उक्तोऽर्थः।**
- 'संवित्तः सहयुध्वानौ तच्छक्तिं खरदूषणौ' (भट्टि० ५।३७)। **संवित्तः सम्यग्जानीतः।**
- 'कृत्वा कुशलसंयुक्तां संविदं च यथावयः' (भा० शल्य० ३४।१६)। **संवित्=परिचयः।**
- 'अकरोत्संविदं तेन पाण्डवेन महात्मना' (भा० उ० १६७।३७)। **संवित्=मैत्री।**
- 'रथस्थाः संविदं कृत्वा सुखां पृष्ट्वा च शर्वरीम्' (भा० शां० ५३।२०) । **संवित्… प्रतिष्ठित आचारः शास्त्रदृष्टो विधिर्वा।**
- 'प्रसादिनोऽनुज्झितगोत्रसंविदः' (शिशु० १२।३५)। **गोत्रसंवित्=कुलाचारः।**
- 'रहसि सविदो या हृदिस्पृशः' ( )। **संविदः संलापाः।**
- 'कृत्वा स्त्रीभिस्तु संविदम्' (भा० सभा० ५८।३४)। **उक्तोऽर्थः।**
- 'यत्रेमे सदसद्रूपे प्रतिषिद्धे स्वसंविदा' (भा० पु० १।३।३३)। **स्वसंविदा=आत्मानुभवेन।**
- 'त्वत्स्नेहसंविदवलम्बितजीवितानि' (मालती० ६।१३)। **संवित्=ज्ञानम्।**
- 'स राजलोकः कृतपूर्वसंवित्' (रघु० ७।३१) । **संवित् संकेतः।**
- 'स्तुतीरलभमानानां संविदं वेदनिश्चितान्' (भा० शां० १५१।६)। **संविद्=दर्शनैक्यम्।**
- 'सनेत्य तान्नरव्याघ्रांस्तव दास्यामि संविदम्' (भा० द्रोण० १२७।२)। **संविद्=ज्ञप्तिः=ज्ञापनम्।**
- 'ततः स दुःखसन्तप्तो नालभत्संविदं क्वचित्' (हरि० १।३०।१२)। **संविदम्=स्वास्थ्यज्ञानोपायम्** (नील०)।
- 'यथा च त्वां न पश्येयुः कुर्वाणां तेन संविदम्' । (भा० वि० २२।५)। **संविदम्=संकेतम्।**
- 'संवित् क्रियाप्रतिज्ञायामाचारे ज्ञानगह्वरे। संभाषणे क्रियाकारे संकेते नाम्नि भाष्यते' (मेदिनी)॥
- 'श्वस्त्वया सुखसंवित्तिः स्मरणीयाधुनातनी' (कि० ११।३४)। सुखसंवित्तिः=सौख्यानुभवः=सुखास्वादः।**
- 'पश्चाच्छिष्यसकाशात्तु कालः संविदितो मया' (हरि० १।१९।२२)। **संविदितो विदितः। नार्थः समा।**
- 'वाग्घ्यष्टमी ब्रह्मणा संवित्ते' (बृह० उ० २।२।३)। **संवित्ते संवादं करोति।**
- 'न चायं स्मर्ता सर्वं स्मृतिहेतुं संवेदयते' (न्याभा० ३।२।३४)। **संवेदयते चेतयतेऽनुभवति।**
- 'यो अनूचानो ब्राह्मणो युक्त आसीत् का स्वित् तत्र यजमानस्य संवित्' (ऋ० ८।५८।१ वालखिल्ये)। **संवित् प्रज्ञा। तत्र यजमानस्य प्रज्ञापाटवेन नार्थ इति भावः।**
- 'कृत्वा तु तौ यथान्यायं यथार्हं तेन संविदम्' (दुर्गा० १।२८)। **संविदं संभाषाम्।**
- 'अबुधैः कृतमानसंविदस्तव पार्थैः कुत एव योग्यता' (शिशु० १६।४७)।** संवित् तोषणम्। संवित् स्त्रियां प्रतिज्ञायां सङ्केताचारनामसु। संभाषणे तोषणे चेति विश्वः।**
- 'संविदा देयम्' (तै० उ० १।११।३)। **संविन्मैत्री।**

## विश्
- {संविश्}
- विश् (विश प्रवेशने)।
- 'इमा नारीरविधवाः सुपत्नीराञ्जनेन सर्पिषा संविशन्तु' (ऋ० १०।१८।७)। **संविशन्तु=अनुपदमागच्छन्तु।**
- 'सं त्वा विशन्त्वोषधीरुतापः' (वा० सं० ८।२५)। **प्राप्नुवन्त्वित्यर्थः ।**
- 'समाप्तायां संविशन्ति दक्षिणैः पार्श्वैः'
 (गो० गृ० ३।९।१८)। **संविशन्ति=प्रविशन्ति। अग्निपरिजनयोर्मध्य आगच्छन्तीति सामश्रमी।**
- 'जघनार्धन च पशुरुच्च तिष्ठति सं च विशति' (श० ब्रा० ८।२।४।२०) । **संविशति=निषीदति।**
- 'तदाऽग्निमिद्धं भगवान् संविवेश महावने' (भा० आदि० १७६।४६)। **संविवेश प्रविवेश।**
- 'तृतीयेन ज्योतिषा संविशस्व' (ऋ० १०।५६।१)। **संगतो भवेत्याह।**
- 'पर्यंटेत्कीटवद् भूमिं वर्षास्वेकत्र संविशेत्' (लघु वि० स्मृ० ४।५)। **संविशेत्=तिष्ठेत्=वसेत्।**
- 'पश्चादग्नेरुदगग्रेषु दर्भेषु प्राक्शिराः संविशति' (गो० गृ० २।६।१०)। **संविशति=स्वपिति्।**
- 'क्रमेण सुप्तामनु संविवेश' (रघु० २।२४)।
- 'चरमं संविशति या प्रथमं प्रतिबुध्यते' (भा० सभा० २१७७)। **उक्तोऽर्थः।**
- 'तस्माद्युग्मासु पुत्त्रार्थी संविशेदार्तवे स्त्रियम्' (मनु० ३।४८)। **संविशेत्=गच्छेत्। स्त्रिया मिथुनी भवेदिति यावत्।**
- 'षोडशर्तुनिशाः स्त्रीणां तस्मिन्युग्मासु **संविशेत्' (याज्ञ०** १।७९)।
- 'स तत्र संविवेश केदारखण्डे, शयाने च तथा तस्मिंस्तदुदकं तस्थौ' (भा० आदि० ३।२४)। **संविवेश=शिश्ये=निपेदे । इह स्वापो नार्थः, किन्तर्हि स्वापार्थं विश्रमार्थं वा यथा कायप्रणिधानम् भवति तथा कायं प्रणिदध इति विवक्षितम्।**
- 'विधिं ह्याद्यं विधयः संविशन्ति' (भा० अनु० ७२।५५)। **समाविशन्तीत्यर्थः।**
- 'दृष्टं श्रुतमसद् बुद्ध्वा नानुध्यायेन्न संविशेत्' (भा० पु० ९।१९।२०)। **संविशेत्=निर्विशेत्=भुञ्जीत । अपूर्वोऽन्यत्रादृष्टपूर्वः कविकल्पितोऽर्थः। अनुध्यायेदित्यत्रानुरप्यस्थाने।**
- 'अन्येनोत्थाप्यतेऽन्येन तथा संवेश्यते जरी' (वि० पु० ६।५।३३)। **संवेश्यते=उपवेश्यते।**
- 'आ न्याय्यादुत्थानादा न्याय्याच्च संवेशनात् । एषोऽद्यतनः कालः' (पा० १।२।५७ सूत्रे वृत्तौ)। **संवेशनं स्वापः शयनम्।**
- 'गृहसंवेशको दूतो वृक्षारोपक एव च' (मनु० ३।१६३)। **गृहसंनिवेशोपदेशको वास्तुविद्योपजीवी** (कुल्लूकः) ।
- 'वाग्यतो नैकवस्त्रश्च नासंविष्टः कदा चन । भूमौ सदैव नाश्नीयात्…' (भा० अनु० १०४।९६)॥ **असंविष्टोऽशयानोऽनिपद्यमानः। नासंविष्ट इति सुप्सुपासमासः। अनिपद्यमान इत्यर्थः। (अश्नीयादित्यध्याहारः)।**
- 'न चास्य (गुरोः) सकाशे संविष्टो भाषेत।' **उक्तोऽर्थः।**
- 'अनिपद्यमानमिति न ह्येष कदाचन संविशति' (ऐ० आ० २।१।६)। **संवेशनं व्यापारोपरमः। एष प्राणः।**
- 'नार्द्रपादस्तु संविशेत्' (मनु० ४।७६)। **संवेशनं शयने गात्रसंयोजनमिति मेधातिथिः।**
- 'संवेशाय त्वोपवेशाय त्वा' (तै० ब्रा० १।४।६।४)। **सम्प्राप्यावस्थितिः संवेशः।**
- 'यावद् वस्त्रं च वेणीं च विस्रस्तां संवृणोम्यहम्' (कथा० ६४।३८)। **संवृणोमि व्यवस्थापयामि, समादधामि।**
- 'ऋतौ व्यतीते नार्यास्तु योनिः संव्रियते तथा' (सुश्रुत० शारीर० ३।७)। **संव्रियते संकुचति। योनिर्गर्भाशयः।**
- 'मुहुरङ्गुलिसंवृताधरोष्ठम्' (शा० ३।२५)। **संवृतं पिहितमाच्छादितम्।**
- 'तस्य संवृतमन्त्रस्य' (रघु० १।२०)। **संवृतो गोपितः।**
- 'ततो राज्ञां बहुशतैर्गजाश्वरथयायिभिः। संवृतं समरे भीष्मं देवैरपि दुरासदम्' (भा० भीष्म० ८४।४३)॥ **संवृतं वेष्टितं परिक्षिप्तम्।**
- 'दृष्ट्या प्रसादामलया कुमारं प्रत्यग्रहीत् संवरणस्रजेव' (रघु० ६।८०)। **संवरणमित्यत्र सम्शब्दो विरुद्धमतिकृदिति सुत्यजः।**
- 'अहो महाकवयोपि च्छन्दोवशगा वाचमाकुलयन्ति। संवरणं हि तत्' (मालती० १)। **संवरणं गोपनम्।**
- 'याति विकृतिमपि संवृतिमत् किमु यन्निसर्ग-निरवग्रहं मनः' (शिशु० १५।११)। **संवृतिर्विकारगुप्तिः, तद्वत्। धीरमित्यर्थः।**
- 'प्राणेनोदीर्य तत्राथ पुनः संवेशयेत्स्वरम्' (भा० पु० ११।१४।३३)। **संवेशयेत् स्थिरी कुर्यात्, व्यवस्थापयेत्।**

## वृ
- {संवृ}
- वृ (वृञ् वरणे, वृङ् संभक्तौ)।
- 'राज्ञो लोचने संवृणोति' (विक्रम०)। **आच्छादयति।**
- 'संवरिषीष्ठास्त्वं गच्छ शत्रोः पराक्रमम्' (भट्टि० ९।२७)। **संवरिषीष्ठाः=उपरुध्याः।**
- 'यावद् वस्त्रं च वेणीं च विस्रस्तां संवृणोम्यहम्' (कथा० ६४।३८)। **संवृणोमि=व्यवस्थापयामि।**
- 'अश्मसहिता धाराः संवृण्वत्यः समन्ततः (भा० वन० १०९८१)। **आच्छादयन्त्य इत्यर्थः।**
- 'अयमु त्वा विचर्षणे जनीरिवाभिसंवृतः। प्र सोम इन्द्र सर्पतु' (ऋ० ८।१७।७)। **अभिसंवृतः=समन्तादाच्छादितः।**
- 'न मदनो विवृतो न च संवृतः' (शा० २।१२)।
- 'रजसा संवृतं तेन नष्टज्योतिरभून्नभः' (भा० वन० ११।१३)।
- 'असंवृतायां भूमौ' (रा० ५।२१।४)। अनन्तर्हितायाम् **अव्यवहितायां शय्याद्यनुपहितायामित्यर्थः।**
- 'अयं पट: संवृत एव शोभते' (मृच्छ० २।१०)। **मञ्जूषादिषु गोपित इत्यर्थः।**
- 'युद्धाद् ब्राह्मणसंवृतात्' (भा० आदि० १६०।३५)। **ब्राह्मणैः संव्रियत इति ब्राह्मणसंवृतम्। यत्र ब्राह्मण अपि क्षत्रियैः समं युध्यन्ते, तस्मात्। समानार्थः। वरणेर्थे समोऽप्रसिद्धेश्च।**
- 'ज्याघातौ हि महान्तौ मे संवर्तुं नृप दुष्करौ' (भा० वि० ५२)। **संवर्तुम्=संवरीतुम्=गोपायितुम्।**
- 'धृतराष्ट्रोपि राजेन्द्र संवृतः सर्वकौरवैः' (भा० वन २५६।२१)। **संवृतः=परिवृतः=परिगतः=परिक्षिप्तः=परिवेष्टितः।**
- 'ब्रह्मवादी पुण्यमतिः काम्यः संवृतमैथुनः' (हरि० १।२६।३)। **निरुद्धमैथुन इत्याह।**
- 'यज्ञे संवृतश्चेत्' (गौ० ध० १।५।४०)। **संवृतः=वृतः=आहूतः।**
- 'ध्रुवायां त्वा दिशि पुरा संवृतः स्वधायामादधामि' (अथर्व० १८।३।३४)।
- 'अन्यदसंवृतम्' (बौ० ध० २।१०।१७।२० इत्यत्र गोविन्दस्वामिविवरणम्)। **असंवृतम्=उत्तानम्=स्पष्टम्।**
- 'वर्षतां जलदानां च तोयमत्युल्बणं निशि । संवृत्यानुययौ शेषः फणैरानकदुन्दुभिम्' (वि० पु० ५।३।१७)। **संवृत्य=निवार्य।**
- 'वदति संवृतिरेव कामितानि' (कि० १०।४४)। **संवृतिः=गोपनं निह्नव इत्यर्थः।**
- 'प्रत्यग्रापनीतसंयमनस्य भवतोऽलघुसंवारा गतिः' (मच्छ० ७।६)। **संवारो विघ्नः।**

## वृज्
- {संवृज्}
- वृज् (वृजि वृजी वर्जने)।
- 'ते सर्वं यज्ञं समवृञ्जत' (श० ब्रा० (११।५।९।४)। **आच्छिद्य स्ववशेऽकुर्वन्नित्याह।**
- 'ते देवा अकामयन्त। कथं न्विममपि (भागं) संवृञ्जीमहि योऽसुराणाम्' (श० ब्रा० १।७।२।२३)। **वशे कुर्वीमहि, विन्देमहि।** - 'स इदं सर्वं संवृङ्क्ते' (श० ब्रा० ५।१।१।१४)। **उक्तोऽर्थः।**
- 'अथो ह यो द्विषतो भ्रातृब्यात् संविवृक्षेत… हैवास्माद् वृङ्क्ते' (श० ब्रा० १२।४।४।३)। **वृजिरिहाकर्मकः।**
- 'यदाप उच्छुष्यन्ति वायुमेवापियन्ति। वायुर्ह्येवैतान् सर्वान् संवृङ्क्ते' (छां० उ० ४।३।२)। **अपियत एतानग्न्यादीन्संकलय्य स्वयं धत्त इत्यर्थः।**
- 'ततो देवाः सर्वं यज्ञं संवृज्याथ यत्पापिष्ठं ' (श ब्रा० १।९।२।२५)। **उक्तार्थः।**
- 'कथं न्वहमेषामिमाः क्षियः संवृञ्जीयेति' (जै० ब्रा० २।१३९)। **संवृञ्जीय आच्छिन्द्यां संविभजेय।**

## वृत्
- {संवृत्}
- वृत् (वृतु वर्तने) ।
- 'हिरण्यगर्भः समवर्तताग्रे' (ऋ० १०।१२२।१)। **अजायतेत्यर्थः।**
-  'शीर्ष्णो द्यौः समवर्तत' (ऋ० १०।९०।१४)। **उक्तोऽर्थः।**
- 'तच्छश्वत्संवर्तते' (छां० उ० ८।१३।२)। **संवर्तते=विद्यते।**
- 'लवणमिश्रितं तिष्ठत्येवेत्याह । तत्र संवर्तते रात्रिः' (हरि० १।८।२)। **अवतरति रजनीत्यर्थः।**
- 'सस्वेदा भ्रकुटी चोग्रा ललाटे समवर्तत' (भा० वि० १६।१५)। **अजायतेत्यर्थः।**
- 'काः कथाः समवर्तन्त तस्मिन्वीरसमागमे' (भा० शां० ५४।३)। **समवर्तन्त=प्रावर्तन्त।**
- 'शनकैर्मध्याह्नः समवर्तत' (कथा० १०४।२०२)।
- 'प्राप्ते च प्रहरेत्काले न च संवर्तते पुनः। हन्तुकामस्य देवेन्द्र पुरुषस्य रिपून्प्रति' (भा० शां० १०३।२०)॥ **न संवर्तते (कालः)=नोपसम्पद्यते।**
- 'कौरवाः समवर्तन्त जिगीषन्तो महाबलाः' (भा० भीष्म० १।३)। **समवर्तन्त=समवायन्।**
- 'युद्धाय समवर्तन्त समाहूयेतरेतरम्' (भा० भीष्म० ८७।२५)।
- 'तिस्रोऽन्याः समवर्तन्त वाहिन्यो भरतर्षभ' (भा० उ० १९।२७)। **संवर्तते जनपदः** (वा० प० वृषभ० टी०)। **सर्वत्र समवाय एकीभावगमनमर्थः।**
- 'यत्संवर्तते साऽऽमिक्षा यदन्यत्तद् वाजिनम्' (आप० श्रौ० ८।१।२।६)अ। **संवर्तते=घनी भवति।**
- 'संवर्तते च भैषज्यमङ्गुलिभ्यां मृद्यमानम्' (चरके वि० ७।३०)। **संवर्तते=वर्तिवद् भवति।**
- 'सं ते वज्रो वर्ततामिन्द्र गव्युः' (ऋ० ६।४१।२)। **संवर्तताम्=इतोऽभिवर्तताम्।**
- 'मा संवृतो मोपसृपः' (अथर्व० ८।६।२) **मा संवृतः=माऽभिवर्तस्व। संवृतः** इति **सम्पूर्वस्य वृतेर्लुङि रूपं माङ्युपपदेऽनागमकम। अतो यथोक्तमर्थः, न तु संवृतिं संकोचं मा कार्षीरिति।**
- 'सोऽयं विधिर्विहितः कर्मणैव संवर्तते तत्र कर्म (भा० उ० २९।८)। **संवर्तते=उच्छिद्यते। संपूर्वो वृत्तिरुच्छेदेपि वर्तते । संवर्तः प्रलयो भवति।**
- 'नत्वेव मन्ये पुरुषस्य कर्म संवर्तते सुप्रयुक्तं यथावत्' (भा० उ० ३२।२६)। **संवर्तते=फलवज्जायते। फलेन सम्पद्यत इत्यर्थः।**
- 'मिथः कामात् सांवर्तेते स गान्धर्वः' (आप० ध० २।५। ११।२०)। **सांवर्तेते=संवर्तेते (छान्दसो दीर्घः)=मिथुनी भवतः।**
- 'यथाऽयं वाहो अश्विना समैति सं च वर्तते' (अथर्व० ६।१०२।१)। **संवर्तते सम्यक् तदधीनं वर्तते।**
- 'संवर्तयति मुष्टिम्।' **संगृह्णातीत्यर्थः। मुष्टिं बध्नातीति वा। मुष्टिसङ्ग्राहो मुष्टिबन्धो भवति।**
- 'ततः संवर्तयामास वामहस्तस्य सोऽङ्गुलीः। मुष्टिनाभिजघानैनाम्…' (रा० ५।३।४०)। मुष्टिं संवर्तयासास वज्रकल्पं महाबलः (रा० ६।७६।२५)।
- 'यथा वायुस्तृणाग्राणि संवर्तयति सर्वशः। तथा कालवशं यान्ति भूतानि भरतर्षभ' (भा० स्त्री० २।९)॥ **संवर्तयति, उत्सादयति, उच्छिनत्ति, भनक्ति।**
- 'उभे यत्समवर्तयद् इन्द्रश्चर्मेव रोदसी' (ऋ० ८।६।५)। **समवर्तयत्=सममेलयत्।**
- 'उषा अप स्वसुस्तमः संवर्तयति वर्तनिं सुजातता' (अथर्व० १९।१२।१)। **संवर्तयति=सम्यङ् निवर्तयति।**
- 'इन्द्रासोमा वर्तयतं दिबो वधं सम्' (अथर्व० ८।४।४)। **संवर्तयतम्=एकधैव प्रवर्तयतम्।**
- 'पश्येयमिति तस्याश्च कामः संवर्त्यतामिति' (रा० ७।४६।२३)। **संवर्त्यताम्=निर्वर्त्यताम्=साध्यताम्=पूर्यताम्।**
- 'इमां संविवृत्सत्यपतिः स्वपतिं स्त्रियम्' (अथर्व० ८।६।१६)। **संविवृत्सति=संवर्तनं मैथुन्यं कर्तुमिच्छति॥**
- 'सोऽन्तरोरू असंवर्तमानः शेते' (श० ब्रा० १३।४।१।९)। **असंवर्तमानः=असंलग्नः=असम्पृक्तः।**
- 'अधः संवेशनौ असंवर्तमानौ सह शयाताम्' (जै० गृ० २०।६)। **अमिथुनी भवन्तौ।**
- 'संवर्तमानं हृदयं समाविशति यत्पुरा' (चरके सूत्र० ३०।९)। **संवर्तमानं जायमानम्।**
- 'अर्को वृक्षो भवति संवृत्तः कटुकिम्ना' (नि० ५।४।६)। **संवृत्तः=संगतः संव्याप्तः।**
- 'त्वया पुत्रेण धर्मात्मा न संवृत्तः पिता मम' (रा० ३।१५।२९)। **संवृत्तः=मृतः। न संवृत्तः=न संस्कृत इति तु कतकः। नैष शब्दमर्यादालभ्योर्थः।**
- 'ते तस्य यज्ञे संवृत्तास्तेऽपृच्छन्त कथं त्विमौ' (भा० वन० १८५।१९)। **संवृत्ताः समवेताः।**
- 'क्षणभूतेव नौ रात्रिः संवृत्तेयं महातपः' (रा० १।४५।३)। **संवृत्ता=गता=समाप्ता।**
- 'संवृत्तं शोणितं तत्र मारुतो विषमं गतः' (का० सं० खिल० रक्तगुल्म० श्लो० २८)।
- 'मर्त्या अमर्त्याः संवृत्ताः' (भा० आदि० १९७।६)। **अमर्त्यभावं प्राप्ता इत्यर्थः**
- 'दृष्टदोषापि स्वामिनि मृगया केवलं गुणायैव संवृत्ता' (शा० २)। **संवृत्ता=परिणता।**
- 'संवृत्तो मनोरथः।' **फलित इत्यर्थः।**
- 'अपूरयन्नभः शब्दो बलसंवर्तसंभवः' (भट्टि० १७।५६)। **सैन्यैकीभावोत्पन्न इत्यर्थः।**
- 'अपरेद्युस्त्रींस्त्रीन् पुरोडाशसंवर्तांश्चतुष्पथेप्यवचरति' (कौ० सू० ३०।१८)। **संवर्त्ताः=पिण्डाः।**
- संवर्तम् (भा० शल्य० ५७।१९)। **संवर्तः शत्रुप्रसरणस्यावरोधनं भवति।**
- 'पर्यायात् क्षणदृष्टनष्टककुभः संवर्तविस्तारयोः' (महावीर० ५।१)। **संवर्तः=संकोचः, आकुञ्चनम्।**
- 'संवर्ताग्निः सन्दिधक्षुर्यथैव' (अभि० १।१३)। **संवर्तः=प्रलयः।**
- 'मत्स्यबन्धैरन्तः स्रोतो निरुध्य प्रक्षिप्तं संवर्तजालम्' (तन्त्रा० १।१२)। **संवर्तः संग्रहः।**
- 'अनिष्टस्याभिनिर्वृत्तिमिष्टसंवृत्तिमेव च। अप्रयत्नेन पश्यामः' (भा० शां० २२२।२०)। **संवृत्तिः=तिरोधानं नाशः।**
- 'अदृच्छायामसंवृत्तौ गतिरेव तस्मिन्' (आप ध० १।४।१४।५)। **असंवृत्तिः=असिद्धिः।**
- 'गुरुप्रसादनीयानि कर्माणि स्वस्त्ययनमध्ययनसंवृत्तिरिति' (आप० ध० १।२।५।९)। **अध्ययनसंवृत्तिः=अधीतस्य वेदस्याभ्यासः।**
- 'संवर्त्तिका नवदलम् इत्यमरः।' **संवर्तयति वेष्टयतीति संवर्तिकेति स्वामी।**
- 'स्मरेन्धने वक्षसि तेन दत्ता संवर्तिका शैवलवल्लिचित्रा' (नै० ८।७६)।
- 'अनुष्ठितं च संवृत्त्य विशेषेणोपपादयेत्' (का० नी० सा० १२।३६)। **संवृत्त्य=साधु वर्तित्वेति जयमङ्गला। कुशलैः संवाद्येत्युपाध्यायनिरपेक्षा।**
- 'चित्रतन्तुविरचितः संवर्तनविवर्तनसहिष्णुः' (ध्वन्य० लो०)।
- 'संवर्तयंस्तमः सूर्यात्' (बृ० दे० २।६३)।
- 'संवर्तयन्तो वि च वर्तयन्नहा' (ऋ० ५।४८।३)।
- 'संवर्तयन्' (रा० ४।२७।४८)। **संवर्तयन्=क्षपयन् (उक्तकालं चतुरो मासान्)।**
- 'संवर्तयन्तः शैलेषु वानरा विविधांस्तरून्' (रा० ४।४७।६)। **संवर्तयन्तः=भञ्जन्तः=उद्वर्तयन्तः=ध्वंसयन्तः।**
- 'स वासुदेवः प्रगृहीतचक्रः संवर्तयिष्यन्निव सर्वलोकान्' (भा० भीष्म० ५९।९४)। **संवर्तयिष्यन्=संहरिष्यन्।
- 'संवर्तयितुमर्हसि। यज्ञस्यान्ते नरश्रेष्ठ विवाहमृषिसत्तमैः' (रा० १।६९।१२-१३)। **संवर्तयितुम्=निर्वर्तयितुम्।**
- 'संवर्तयित्वा तत्कर्म तत्रैवान्तरधीयत' (रा० १।१६।२४)। **संवर्तयित्वा=समाप्य।**
- 'चिताग्निरिव जज्वाल कोपसंवर्तितेक्षणः' (रा० ५।४२।२२)। **कोपेन संवर्तिते विवर्तिते ईक्षणे यस्य सः।**
- 'तच्छश्वत् संवर्तते' (छां० ६।१३।३)। **तदुदकेऽभिप्रास्तं लवणमद्यापि सुष्ठु वर्तत इत्याह।**
- 'सं ते वज्रो वर्ततामिन्द्र गव्युः' (तै० ब्रा० २।४।३।१३)। **संवर्ततां सम्यग् वर्तताम्।**
- 'ओजस्तदस्य तित्विष उभे यत् समवर्तयदिन्द्रश्चर्मेव रोदसी' (अथर्व० २०।१०७।२)। **समवर्तयत् संयुते अकरोत्।**
- 'अङ्गदो मुष्टिमात्मनः। संवर्तयत्सुसङ्क्रुद्धः' (रा० ६।९८।२०)॥ **संवर्तयत् समवर्तयत् समगृह्णात्, अबध्नात्।**
- 'तेषां कोटिसहस्राणां सहस्रं समवर्तत' (रा० ४।३७।२३)। **समवर्तत समवैत्।**
- 'चितां चन्दनकाष्ठैश्च पद्मकोशीरचन्दनैः। ब्राह्म्या संवर्तयामासू राङ्कवास्तरसंवृताम्' (रा० ६।१११।११३)। **संवर्तयामासुः=निर्वर्तयामासुः=सम्पादयामासुः=रचयामासुः।**
- 'संवर्तमानाः समरे सन्दष्टोष्ठपुटा जनाः' (मात्स्य० १७७।३०)। **संवर्तमानाः समासीदन्तः।**
- 'संवर्तयन् शत्रुवधे समुद्यतः' (रा० ४।२७।४८)। **मृगराजादीन् नाशयन्। संवर्धयन् शत्रुवधे समुद्यममिति पाठान्तरमिति भूषणकारः।**
- 'अर्थेभ्योऽथ प्रवृद्धेभ्यः संवृत्तेभ्य इतस्ततः' (रा० ६।८३।३२)। **संवृत्तेभ्यः समुदितेभ्यः समाहृतेभ्यः।**
- 'कोपसंवर्तितेक्षणः' (रा० ५।३८।२९)। **कोपेन संवर्तिते विवर्तिते ईक्षणे यस्य सः।**
- 'उदरे संवर्तधानीं …उपनिदधाति' (जै० ब्रा० १।४८)। **संवर्ताः पुरोडाशपिण्डाः।**

## वृध्
- {संवृध्}
- वृधु (वृधु वृद्धौ) ।
- 'संवर्धता गोपकुले बालेनैव महात्मना' (भा० द्रोण ११।२)। **संवर्धता=संवर्धमानेन शरीरपोषमाप्नुवता।**

## वृह्
- {संवृह्}
- वृह् (वृह वृहि वृद्धौ, वृहू उद्यमने)।
- 'आ ययाम संववर्ह ग्रन्थींश्चकार ते दृढान्' (अथर्व० ९।३।३)। **संववर्ह=संयोजयामास, संश्लिष्टांश्चकार।**
- 'व्यूढप्रहरणोरस्कं सैन्यं तत् समवृंहयत्' (भा० द्रोण० ४।१६)। **समवृंहयत्=अद्रढयत्=सम्प्राहर्षयत्।**
- 'यथा महासुहयः सैन्धवपड्वीशशङ्कून्संवृहेदेवं हैवेमान् प्राणान्संववर्ह' (श० ब्रा० १४।९।२।१३)। **संवृहेत्=आवृहेत्=उद्धरेत्=समुद्धरेत्।**

## वेष्ट्
- {संवेष्ट्}
- वेष्ट् (वेष्ट वेष्टने)।
- 'स्वं ह्यैव कोपात्पृथिवीमपीमां सं वेष्टयेः' (भा० वन० १०२६४)। **संवेष्टयेः=संकोचयेः।**
- 'दिवं देवेन्द्र पृथिवीं च सर्वां संवेष्टयेस्त्वं स्वबलेनैव शक्र' (भा० आश्व० ९।२८)।

## व्यध्
- {संव्यध्}
- व्यध् (व्यध ताडने)।
- 'संव्याधे यूपेन च स्फ्येन च ब्राह्मणा रथेन च शरेण च राजन्यबन्धवः' (श० ब्रा० १।२।४।२)। **संव्याधे सम्प्रहारे।**

## व्ये
- {संव्ये}
- व्ये (व्येञ् संवरणे)।
- 'वासो अग्ने विश्वरूपं संव्ययस्व विभावसो' (वा० सं० ११।४०)। **संव्ययस्व=परिधत्स्व।**
- 'त्वक्त्रैः संविव्ययुर्देहान्' (भट्टि० १४।७४)। **आच्छादयामासुरित्याह।**
- 'तस्मै देवा अमृतं संव्ययन्तु' (अथर्व० ७।१८।३)। **संव्ययन्तु संवृण्वन्तु प्रयच्छन्तु इति सायणः। संव्यानमुत्तरीयं चेत्यमरः।**
- 'संव्यानानामन्तकान्तः पुरस्य' (शिशु० १८।६९)। **उक्तोऽर्थः।**
- 'पाण्डुरांशुकसंवीतां शयानां प्रमदामिव' (बुद्ध० ४।४९)। **पाण्डुरांशुकं परिदधानामित्यर्थः।**
- 'येनैवाम्बरखण्डेन संवीतो निशि चन्द्रमाः' (बुद्ध० ३।१५)। **संवीत=अन्तरितः**
- 'स्वर्णप्राकारसंवीता' (लङ्का) (रा० ७।२।५)। **संवीता=वेष्टिता=परिगता=परिक्षिप्ता।**
- 'तस्मै देवा अमृतास् संव्ययन्ताम्' (तै० सं० ३।३।११।३)। **संव्ययन्ताम् वसूनि संहत्य ददत्वित्यर्थः।**
- 'संवीतासितवाससम्' (कथा० ७३।२८३)। **सितसिचयाच्छन्नम्।**
- पुनरुत्स्यूतो जरत्संव्यायः' (शां० ब्रा० १।५)। **जरत्संव्यायः पुराणं संव्यानं प्रावरणम्।**

## व्ली
- {संव्ली}
- व्ली (व्ली वरणे)।
- 'देवानां वै सुवर्गं लोकं यतां दिशः समव्लीयन्त' (तै० सं० ५।३।२।७)। **समव्लीयन्त वृताश्छन्नास्तिरोहिता अभूवन्।**

## व्रज्
- {संव्रज्}
- व्रज् (व्रज गतौ)।
- 'यत्रैव संव्रजन्नन्वाहार्यपचनमनुस्मरेत्' (श० ब्रा० २।३।२।४)। **संव्रजन्=विचरन्=पर्यटन्।**

## व्रश्च
- {संव्रश्च}
- व्रश्च (ओव्रश्चू छेदने)।
- 'पर्वाण्येषां पर्वशः संव्रश्चम्' (श० ब्रा० ११।६।१।३)।
- 'संव्रश्चमिति णमुलन्तम्। संवृश्च्य खण्डशः कर्तित्वा।**
- 'संव्रश्चमोषधिवनस्पतीनां प्रकिरति' (श० ब्रा० १३।७।१।९)।

## शक्
- {संशक्}
- शक् (शक विभाषितो मर्षणे, शक्लृ शक्तौ)।
- 'न पिशाचैः संशक्नोमि' (अथर्व० ४।३६।७)। **संशक्तोऽनुप्रविष्टो भवामीति सायणः।**
- 'न बहवः समशकम्' (अथर्व० १।२७।३)।

## शङ्क्
- {संशङ्क्}
- शङ्क् (शकि शङ्कायाम्)।
- 'क्रुध्यन्तीं मां च सम्प्रेक्ष्य समशङ्कत मां त्वयि' (भा० वि० १९।१२)।

## शप्
- {संशप्}
- शप् (शप आक्रोशे)।
- 'संशप्तकास्तु समयात्सङ्ग्रामादनिवर्तिनः' (अमर)।
- 'यदाश्रौषं… संशप्तकान्निहतानर्जुनेन तदा नाशंस विजयाय संजय' (भा० आदि० १।१८९)॥

## शम्
- {संशम्}
- शम् (शमु उपशमे)।
- 'तावत् संशाम्य पाण्डवैः' (भा० द्रोण० १२२।१९)। **शमं गच्छ, सन्धत्स्वेत्यर्थः।**
- 'वासूदेवेन तीर्थेन पुत्र संशाम्य पाण्डवैः' (भा० द्रोण० ८५।२३)। **शमं गच्छ, सन्धत्स्व।**
- 'सत्त्वं संशाम्यतीव मे' (भट्टि० १८।२८)। **संशाम्यति=नश्यति।**
- 'बुद्ध्या संशमयन्ति नीतिकुशलाः साम्नैव ते मन्त्रिणः' (पञ्चत० १।३७६)। **विरोधम् इत्यध्याहार्यम्।**

## शास्
- {संशास्}
- शास् (शासु अनुशिष्टौ)।
- 'आशिषश्च प्रशिषश्च सशिषो विशिषश्च याः' (अथर्व० ११।१०।२७)। **संशिषः संशासनानि।** अत्राह सायण उपसर्गवशाद् धात्वर्थस्य भेदोऽवगन्तव्य इति। **हन्त सोऽयमर्थभेदस्तस्यापि चतुर्वेदभाष्यकारस्यानवगतः।**
- 'ये चैव देवानां शमितारो ये च मनुष्याणां तानेव तत् संशास्ति' (ऐ० ब्रा० ६।६)। **संशासनं प्रेषणम्।**
- 'पूषा सन्या इति सनीहारान् संशास्ति' (आप० श्रौ० १०।६।१८।५)। **संशास्ति=सम्प्रेष्यति। सनिशब्देनात्र हिरण्यगोवस्त्रादीनि देयद्रव्याण्युच्यन्ते। सनीन् हरन्तीति सनिहाराः। छान्दसो दीर्घः।**
- 'वीणागाथिनौ संशास्ति' (आश्व० गृ० १।१४।६)। **संशास्ति सम्प्रेष्यति।**

## शिञ्ज्
- {संशिञ्ज्}
- शिञ्ज् (शिजि अव्यक्ते शब्दे)।
- 'ते (जुहूपभृतौ) असञ्शिञ्जयन्नाददीत' (श० ब्रा० ११।४।२।२)। **परस्परमसङ्घट्टयन्नित्याह।**

## शी
- {संशी}
- शी (शीङ् स्वप्ने)।
- 'यत् पर्वते न समशीत हर्यत इन्द्रस्य वज्रः' (अथर्व० २०।१५।२)।
- 'सक्तो न बभूव, सङ्गं नापेत्याह।**
- मा संशयिष्ठा न गदेव वज्रं स्यान्निष्फलम्…' (भा० पु० ६।११।१९)। **संशयं मा कार्षीरित्याह।**
- 'तमेव स्थाणुं ज्ञातुं संशयितुं वा नेच्छति' (साङ्ख्यका० ४६ अत्र गौडपादभाष्यम्)। **अत्र संशीङ् सकर्मकः प्रयुक्तः।**
- 'संशय्य कर्णादिषु तिष्ठते यः' (कि० ३।१४)। **क्वचिदर्थे निश्चयमनधिगम्येत्यर्थः।** भावाभावप्रकारकं ज्ञानं संशयः।
- 'न संशयमनारुह्य नरो भद्राणि पश्यति' (हित० २।७)। **संशयं कृच्छ्रम्, भयम्, संकटम्।**
- 'अग्निहोत्रादहमभ्यागतास्मि विप्रर्षभाणां संशयच्छेदनाय' (भा० वन० १८६।२२)। **संशयच्छेदनाय=विवादपदनिर्णयाय।**
- 'आपत्संशयिता श्रेयः' (रा० ६।५७।११)। **संशयिता सांशयिकी।**

## शॄ
- {संशॄ}
- शॄ (शॄञ् हिंसायाम्)।
- 'स ᳫ हैन ᳫ शृणाति' (श० ब्रा० १।१।१।१८)। **सम्यग् हिनस्तीत्यर्थः।**
- 'तमभिपद्य त्रेधा समशृणन्' (जै० ब्रा० १।९७)। **समशृणन् व्यशसन्, व्यकृन्तन्।**
- 'सं वै गुरुर्भाः शृणाति' (ऐ० ब्रा० ४।१३)। **संशृणाति हिनस्ति। क्षिणोति।**

## शो
- {संशो}
- शो (शो तनूकरणे)।
- 'संशितो रश्मिना रथः' (वा० सं० २३।१४)। **सम्पूर्वः श्यतिः शोभने वर्तत इत्युवटमहीधरौ।**
- 'समहमेषां राष्ट्रं श्यामि' (अथर्व० ३।१९।२)। **संश्यामि तीक्ष्णी करोमि।**
- 'संशित मे ब्रह्म संशितं वीर्यं बलम्' (वा० सं० ११।८१)।
- 'ततस्ते सूदिताः सर्वे मम बाणाः सुसंशिताः' (भा० उ० १८०।२२)। **उक्तोऽर्थः।**
- 'उपोष्य संशितो भूत्वा हित्वा वेदकृताः श्रुतीः' (भा० शा० २६५।७)। **संशितस्तीक्ष्णव्रत इत्यनर्थान्तरम्।** संशितं व्रतम्। **सम्यक् सम्पादितमित्यर्थ इति दीक्षितः।** संशितो ब्राह्मणः। **व्रतविषयकयत्नवान् इति च सः।** संशितात्मा । **परिणतयज्ञः संयतमना इति वा।**
- 'सृकं संशाय पविमिन्द्र तिग्मम्।' (अथर्व० ७।८४।३)। **संशाय=सम्यक् तीक्ष्णीकृत्य। संशायेति सम्पूर्वस्य श्यतेर्ल्यपि रूपम्।**
- 'सैवास्य सेनां संश्यति' (तै० सं० २।२।८)। **संश्यति उत्साहवतीं करोति, उत्तेजयति।**

## श्रि
- {संश्रि}
- (श्रिञ् सेवायाम्)।
- 'न खलु बहिरुपाधीन् प्रीतयः संश्रयन्ते' (उत्तर० ६।१२)। **संश्रयन्ते=आलम्बन्ते।**
- 'संश्रयत्येव तच्छीलं नरोऽल्पमपि वा वहु' (मनु० १०।६०)। **संश्रयति=प्राप्नोति।**
- 'तस्मिन्पुत्रैर्जरसि संश्रयेथाम्' (अथर्व० १२।३।६)। **अकर्मकोऽत्र धातुः।**
- 'चूतेन संश्रितवती नवमालिकेयम्' (शा० ४। १२)। **संश्रितवती=संगतवती। अत्राप्यकर्मको धातुः।**
- 'नक्तमासीत संश्रितः' (लौ० गृ०)। **संश्रितः=अपाश्रितः। (इत्यादित्यदर्शनः)।**
- 'पौरजानपदान्सर्वान्संश्रितोपाश्रितांस्तथा (भा० शां० ८७।२४)। **संश्रिताः=साक्षादाश्रिताः।**

## श्री
- {संश्री}
- श्री (श्रीञ् पाके)।
- 'तैरात्मानं समश्रीणात्' (पञ्च० ब्रा० ९।३।७)। **समश्रीणात् समस्करोत्। समगमयत्।**

## श्रु
- {संश्रु}
- श्रु (श्रु श्रवणे)।
- 'अयाच्यमर्थं न च संशृणोमि' (भा० वन० १९५।४)। **संशृणोमि=प्रतिशृणोमि।**
- 'त्वं हि संश्रूयसेऽत्यर्थमसह्यबलविक्रमः' (भा० भीष्म० १०५।२८)। संश्रूयसे=विश्रूयसे=प्रख्यायसे।**
- 'द्विजस्य संश्रुतोर्थो मे जीवयिष्यामि ते सुतम्' (रा० ७।७६।१२)। **संश्रुतः=प्रतिज्ञातः।**
- 'यत्त्वया संश्रुतं मह्यम्' (रा० २।१२।४६)। **उक्तोऽर्थः।**
- 'देवानां समयस्त्वेष वसूनां संश्रुतो मया' (भा० आदि० ९७।२२)।
- 'एतत्कार्यममराः संश्रुतं मे' (भा० उ० ३६।४)। **संश्रुतम्=श्रुतम्। अनर्थकः सम्शब्दः।**
- 'वाच वा को विजानाति पुनः संश्रुत्य संश्रुताम्' (याज्ञ० ३।१५०)। **इहापि समा नार्थः। श्रवणमात्रमर्थः, न प्रतिज्ञानम्। विजानाति=प्रत्यभिजानति।**
- 'न तु प्रतिज्ञां संश्रुत्य ब्राह्मणेभ्यो विशेषतः' (रा० ३।१०।१९)। **प्रतिज्ञां जहामीत्यनुषङ्गः। संश्रुत्य=प्रतिज्ञाय। संगीर्य।**
- 'दशग्रीव स्थितो धर्मे पुराणे सत्यसंश्रवः। जटायुर्नाम नाम्नाहं गृध्रराजो महाबलः (रा० ३।५०।३)। **सत्यसंश्रवः=सत्यसङ्गरः।**
- 'असंश्रवे चैव गुरोर्न किञ्चिदपि कीर्तयेत् (मनु० २।२०३) **यत्र गुरुर्न शृणोति तत्रासंश्रवे।**

## श्लिष्
- {संश्लिष्}
- श्लिष् (श्लिष आलिङ्गने)।
- 'यथा छायातपौ नित्यं सुसम्बद्धौ परस्परम्। एवं कर्म च कर्ता च संश्लिष्टावितरेतरम्' (पञ्चत० २।१२७)॥
- 'वशिनां हि परपरिग्रहसंश्लेषपराङ्मुखी वृत्तिः' (शा० ५।२०)। **संश्लेषः=आश्लेषः।**
- 'अपत्यमित्यन्योन्यसंश्लेषणं पित्रोः' (उत्तर० ३)। **संश्लेषणं बन्धनम्।**

## सञ्ज्
- {संसञ्ज्}
- सञ्ज् (षञ्ज सङ्गे)।
- 'प्रान्तेषु संसक्तनमेरुशाखम्' (कु० ३।४३)। **संसक्ताः=सम्पृक्ता नमेरुशाखा यत्र।**
- 'संसक्तं सूतपुत्रेण दृष्ट्वा भीममरिन्दम्' (भा० द्रोण० १३२।४१)। **सूतपुत्रेण कर्णेनायोधने व्यापृतमित्याह। संसक्त वदनाश्वासाः=**अविरतमुखोच्छ्वासाः। श्रेष्ठिनो वसुरक्षितस्य हर्म्येण संसक्तं देवदत्तस्य गेहकम्। तस्यानन्तरं स्थितमित्यर्थः। तेनाव्यवहितमिति वा।**

## सद्
- {संसद्}
- सद् (षद्लृ विशरणगत्यवसादनेषु)।
- 'विमना विफलारम्भः संसीदत्यनिमित्ततः' (याज्ञ० १।२७४)। **संसीदति=दीनमनस्को भवति।**
- 'न चापि संसीदति न प्रहृष्यति' (भा० शां० २२६।१५)। **संसीदति=विषीदति।**
- 'द्विशः पात्राणि संसादयति' (का० श्रौ० २।३।६)। **सहैव निदधातीत्याह।**
- 'गार्हपत्ये तस्य पात्राणि संसादयन्ति' (श० ब्रा० १।१।२।२३)। **उक्तीर्थः।**
- 'संसाद्यमानोपि नरेण तेन' (अवदा० जा० २६।६)। **संसाद्यमानः=आरुह्यमाणः।**
- 'संसदमुपयायात्' (आश्व० गृ० २।६।११)। **संसदिति व्यवहारस्थानमुच्यते।**
- 'एताभिर्वै देवाः स्वर्गे लोके समसीदन् स्वर्गे लोके सीदामेत्येताः' (पञ्च० ब्रा० २३।१९।२)। **समसीदन् आस्पदं लेभिरे।**
- 'संसादय सुहृज्जनम्' (रा० ४।११।३४)। **संसादय संगच्छ। स्वार्थे णिच्।**
- 'देवता एवास्मै संसादयति' (तै० सं० ५।१।४।२०)। **संसादयति संगताः स्थापयति।**

## सन्
- {संसन्}
- सन् (वन षण संभक्तौ)।
- 'देवानां पत्नीरुशतीरवन्तु नः प्रावन्तु नस्तुजये वाजसातये। तुजयेऽ पत्यजननाय चान्नसंसननाय' (नि० १२।४५।१)। **अन्नसंसननायान्नलाभाय।**

## सस्ज्
- {संसस्ज्}
- सस्ज् (षस्ज सङ्गे)।
- 'यद्वैकर्तनः कर्णो राक्षसश्च घटोत्कचः। निशीथे समसज्जेतां तद्युद्धमभवत्कथम्' (भा० द्रोण० १७५।१)। **समसज्जेताम्=समागच्छताम्=समासीदताम्।**
- 'पूर्वापरार्णवनिभे पृतने समसज्जताम्' (शि० भा० २४।५७)। **संसक्ते अभूतामित्यर्थः।**
- 'उवाचापि प्रहृष्टेव …वाचा संसज्जमानया' (रा० २।२५।३९)। **संसज्जमानया=सगद्गदया।**

## सह्
- {संसह्}
- सह् (षह मर्षणे)।
- 'न मानिनी संसहतेऽन्यसङ्गमम्' (भट्टि० २।६)। **अत्र समित्यनर्थकश्छन्दोनुरोधादाश्रितः।**

## साध्
- {संसाध्}
- साध् (राध साध संसिद्धौ)।
'यत्संसाधयति ते विष्णुक्रमाः' (आप० ध० २।६।७।९)। **संसाधयति=गच्छति।**
- 'सर्वान्संसाधयेदर्थानक्षिण्वन्योगतस्तनुम्' (मनु० २।१००)। **संसाधयेत्=घटयेत्।**
- 'यः स्वयं साधयेदर्थमुत्तर्णोधर्मिणकात्' (मनु० ८।५०)। **प्रतिलभेतेत्याह।**
- 'क्षिप्रं संसाध्यतां कंस: केशो च तुरगाधमः' (हरि० २।१९।७२)। **संसाध्यताम्=हन्यताम्।**
- 'अयमात्मभवः शोको मामनाथमचेतनम्। संसाधयति वेगेन यथा कूलं नदीरयः' (रा० २।६४।७४)॥ **संसाधयति=नाशयति।**
- 'केचिदग्निमथोत्पाद्य संसाध्य च वनेचराः। भक्षयन्ति स्म मांसानि' (भा० आदि० ६९।२८)॥ **अग्निना संसाध्य=अग्निना संस्कृत्य।**
- 'रामः संसाध्य ऋषिगणमनुगमनाद् देशात्तस्मात्…' (रा० २।११६।२५) **संसाध्य=प्रस्धाप्य।**

## सिध्
- {संसिध्}
- सिध् (षिधु संराद्धौ)।
- 'जप्येनैव तु संसिध्येद् ब्राह्मणो नात्र संशयः' (मनु० २।८७)। **संसिध्येत्=अपवर्गमाप्नुयात्। परमानन्दं विन्देत्।**
- 'संसिध्यस्व महाबाहो कुरु कार्यमनन्तरम्' (भा० वन० ३६८।३४)। **कृती भव, कृतार्थः स्या इत्याह।**
- 'संसाधय सुहृज्जनम्' (रा० ४।११।३४)। **आमन्त्रयस्वेत्यर्थः।**
- 'संसिद्धिं परमां गताः' (गीता ८।१५)। **परर्द्धिर्मोक्षः संसिद्धिः।**
- 'संसिद्धिः स्वभावे सिद्धौ' (अजयः)
- 'आबालमेव संसिद्धं कर्तुं शक्नोति कोऽन्यथा' (यो० वा० ६ (उ०) १५६।३१) **संसिद्धं स्वभावजम्, सांसिद्धिकम्।**
- 'यत्संसाधयति ते विष्णुक्रमाः' (सत्या० श्रौ० २७।२।३०)। **संसाधयति अनुव्रजति।**
- '…संसिद्धं प्रियराघवम्। सुमित्रा गच्छ गच्छेति पुनः पुनरुवाच तम्' (रा० २।४०८)। **संसिद्धं गमनोद्युक्तम् इति गोविन्दराजः।**

## सिव्
- {संसिव्}
- सिव् (षिवु तन्तुसन्ताने)
- 'व्यभ्राजेतां यथा मेघौ संस्यूतौ सूर्यरश्मिभिः' (भा० द्रोण० १३६।२५)। **संस्यूतौ सम्बद्धौ।**

## सु
- {संसु}
- सु (षुञ् अभिषवे)।
- 'न पूर्वदीक्षिणः संसवोऽस्ति।' **द्वयोर्बहूनां वा यजमानानां स्पर्धमानानां सम्भूय सोमाभिषवः संसवः।**
- 'न पूर्वदीक्षिणः संसवोऽस्ति' (ऐ० ब्रा० १।३)।
- 'द्वयो र्बहूनां वा यजमानानां स्पर्धमानानां सम्भूय सोमाभिषवः संसवः' (आश्व० श्रौ० ६।६।११)।

## सूच्
- {संसूच्}
- सूच् (सूच पैशुन्ये)।
- 'संयोगो हि वियोगस्य संसूचयति स भवम्' (सुभाषितम्)।

## सूद्
- {संसूद्}
- सूद् (षूद क्षरणे)।
- 'ऊर्जं संसूदेन' (तै० सं० ५।७।१२।४३)। **संसूदः सततक्षरणो नासिकादिः।**

## सृ
- {संसृ}
- सृ (सृ गतौ)।
- 'संसरन्ति दिशः सर्वा यशसोऽस्य इवांशवः' (भा० उ०) ७।१७)। **संसरन्ति=व्याप्नुवन्ति।**
- 'संसारयति कृत्यानि सर्वत्र विचिकित्सते' (भा० उ० ३३।३४)। **संसारयति=(भृत्यादिद्वारा) प्रवर्तयति।**
- 'सूच्या सूत्र यथा वस्त्रे संसारयति वायकः' (भा० शां० २१।३६)।
- 'आत्मन्यविद्यया क्लुप्तः संसारयति देहिनम्' (भा० पु० १०।५४।४५)। **योनिषु संक्रमयतीत्याह।**
- 'जन्मवृद्धिक्षयैर्नित्यं संसारयति चक्रवत्' (मनु० १२।१२४)। **संसारयति=भ्रमयति।**
- 'पापान् संसृत्य संसारान् प्रेष्यतां यान्ति शत्रुषु' (मनु० १२।७०)। **पापान् संसारान्=कुत्सिता गतीः।**
- 'दर्शनेन विहीनस्तु संसारं प्रतिपद्यते' (मनु० ६।७४)। **संसारं जन्म-मरणप्रबन्धम्।**
- 'प्राण्युत्पादे संसरणमसम्बाधचमूगतौ। घण्टापथे… (अमरः)॥

## सृज्
- {संसृज्}
- सृज् (सृज् विसर्गे)।
- 'तं मा संसृज वर्चसा' (ऋ० १०।९।९)। **संसृज=संयोजय।**
- 'सं नः सृज सुमत्या वाजवत्या' (ऋ० १।३१।१८)।
- 'सं ता इन्द्रो असृजदस्य शाकैर्यदीं सोमासः सुषुता अमन्दन्' (ऋ० ५।३०।१०)।
- 'असृजन्मधुना संमधूनि' (ऋ० १०।५४।६)।
- 'सं वत्सेनासृजता मातरं पुनः' (ऋ० ११०।८)।
- 'तेनेवैनं संसृजति शान्त्यै' (तै० सं०)। **संसृजति युक्ते।**
- 'शूद्रोप्येवंविधः कार्यो विना मन्त्रेण संस्कृतः। न केन चित् समसृजच्छन्दसा तं प्रजापतिः' (यमस्मृतौ)॥ **समसृजत्=सम्बद्धमसृजत्।**
- 'संसृज्यते सरसिजैररुणांशुभिन्नैः' (रघु० ५।६।९)। **संसृज्यते-सम्पृच्यते।**
- 'सौमित्रिणा तदनु संससृजे' (रघु० १३।७३)। **संजग्मे इत्यर्थः।**
- 'अत्यल्पं चेदमुच्यते कार्यमपीतावात्मीयेन धर्मेण कारणं संसृजेदिति' (ब्रह्मसू० २।१९ शां० भा०)। **संसृजेत् युञ्जीत।**
- 'मद्रकेषु च संसृष्टं शौचं गान्धारकेषु च' (भा० कर्ण० ४०।३०)। **संसृष्टं सङ्कीर्णं नष्टम्।**
- 'संसृष्टं चात्र कारणम्' (भा० सभा० ५।३२)। **संसृष्टम्=सङ्गतम्।**
- 'संसृष्टं त्रिषु संगतम् इति मेदिनी।'
- 'संसृज्य विश्वा भुवनानि गोप्ता' (नि० १।१५।७)। **संसृज्य=सृष्ट्वा।**
- 'न संसर्गं व्रजेत्सद्भिः प्रायश्चित्तेऽकृते द्विजः' (मनु० ११।४७)। **संसर्गः=सङ्गः, संस्पर्शः, उपश्लेषः, संगमः।**
- 'प्रत्याहारेण संसर्गान्' (मनु० ६।७२)। **संसर्गः=विषयसम्पर्कः, इन्द्रियार्थसङ्गः।**
- 'भियाऽमित्रान् संसृज' (अथर्व० ११।९।१२)। **संसृज युङ्ग्धि।**
- 'पुनर्विश्वं संसृजति बिभर्ति च पुनर्हरिः।' सम्शब्दोऽस्थाने।**
- 'अमृतं विषसंसृष्टं त्वया वानर भाषितम्' (रा० ५।३७।२)। **विषसंसृष्टं गरलसम्पृक्तम्।**

## सृप्
- {संसृप्}
- सृप् (सृप्लृ गतौ)।
- 'संसर्पन्त्या सपदि भवतः स्रोतसि च्छाययाऽसौ' (मेघ० ५३)। **संसर्पन्त्या=सङ्क्रामन्त्या।**
- 'संसर्पोऽसि' (तै० सं० १।४।१४)। **संसर्प इति त्रयोदशो मास उच्यते। स हि द्वादशेन मासेन सह संसर्पति सङ्गच्छते।**

## स्कृ
- {संस्कृ}
- स्कृ (सुट्+डुकृञ् करणे)।
- 'ककुभं समस्कुरुत माघवनीम्' (शिशु० ६।२५)। **ऐन्द्रीं दिशमलमकुरुतेत्याह।
- 'वाण्येका समलङ्करोति पुरुषं या संस्कृता धार्यते' (भर्तृ० २।१९)। **संस्कृता परिष्कृता, संस्कारवती, परिशोधिता, निर्दूषणा।**
- 'मन्त्रैस्तु संस्कृतानद्याच्छाश्वतं विधिमास्थितः' (मनु० ५।३६)। **संस्कृतान्=पूतान्।**
- 'संचस्कारोभयप्रीत्या मैथिलेयौ यथाविधि' (रघु० १५।३१)। **जातकर्मादिभिः संस्कारैस्तौ मैथिलीसुतावपावयद् इत्यर्थः।**
- 'जीवां भूयो रघुपतिवृषा स्पर्शतः संस्करोति' (महावीर० ६।३७)।
- 'ये पक्षापरपक्षदोषसहिताः पापानि संस्कुर्वते' (मृच्छ० ९।४ पाठान्तरम्)। **संस्कुर्वते=समुच्चिन्वन्ति।**
- 'समवाये च' (पा० ६।१।१३८)। **तत्र नः संस्कृतं तत्र नः समुदितम् इति वृत्तौ।**

## स्तम्भ्
- {संस्तम्भ्}
- स्तम्भ् (स्तम्भु धारणे रोधने वा, सौत्रो धातुः)।
- 'संस्तम्भ राम भद्रं ते मा शुचः पुरुषोत्तम' (रा० ४।१।११५)। **समाश्वसिहि, धैर्यं धेहीत्याह।**
- 'देवि संस्तम्भयात्मानम्' (उत्तर० ४)। **उक्तोऽर्थः।**
- 'एवं बुद्धेः परं बुद्ध्वा संस्तभ्यात्मानमात्मना' (गीता० ३।४३)। **निश्चलं कृत्वेत्यर्थः।**

## स्तु
- {संस्तु}
- स्तु (ष्टुञ् स्तुतौ)।
- 'अथापि मित्रो वरुणेन संस्तूयते' (नि० ७।३।१०)। **सह स्तूयते इत्यर्थः।**
- 'ते ब्रह्मसंस्तुताः' (आप० ध० १।१।१।३२)। **संस्तुताः=कीर्तिताः।** - 'धावति पश्चादसंस्तुतं चेतः' (शा० १।३३)। **असंस्तुतमननुरोधि विसंवादि।**
- 'संस्तुतानाचष्टे' (का० श्रौ० ५।५।६)। **संस्तुताः संगताः (जाराः)।**
- 'नैयमिकं ह्येतद् ऋणसंस्तुतम्' (आप० ध० १।१।१) इत्यत्र धूर्तस्वाम्युद्धृतं वसिष्ठवचनम्)।
- 'अनेकशः संस्तुतमप्यनल्पा नवं नवं प्रीतिरहो करोति' (शिशु० ३।३१)। **संस्तुतः=परिचितः।**
- 'जयन्ति महतां संस्तुतापलापिन्यः कल्याणिन्यो नीतयः' (मालती० १०।२३)। **संस्तुतम्=अभिप्रेतम्, विवक्षितम्।**
- 'न वशं योषितो यान्ति न दानैर्न च संस्तवैः' (पञ्चत० ४।८९)। **संस्तवः=स्तुतिः।**
- 'गुणाः प्रियत्वेधिकृता न संस्तवः' (कि० ४।२५)। **संस्तवः परिचयः।**
- 'नवैर्गुणैः सम्प्रति संस्तवस्थिरं तिरोहितं प्रेम धनागमश्रियः' (कि० ४।२५)। **संस्तवः परिचयः। उक्तोऽर्थः।**
- 'कामं नैतत् प्रशंसन्ति सन्तः स्वबलसंस्तवम्' (भा० उ० १६८।३४)। **संस्तवः=स्तुतिः।**
- 'श्लक्ष्णैर्वाक्यैः संस्तवसंप्रयुक्तैः' (भा० महाप्र० ३।१७)।
- 'तमिमं ज्ञानवृद्धः सन् गोपं संस्तोतुमिच्छसि' (भा० सभा० ४१।६)। **संस्तोतुम्=स्तुतम्।**
- 'स संस्तावः क्रतुषु या स्तुतिभूमिर्द्विजन्मनाम्' (अमर:)।
- 'अथास्य संस्तविका देवा इन्द्रः सोमो वरुणः पर्जन्य ऋभवः' (नि० ७।८।४)। **समानः साधारणः स्तवः संस्तवः।**
- 'न त्वृक् संस्तविकी दशतयीषु विद्यते' (नि० ७।८।२०)।
- 'ते श्मशानसंस्तुताः' (सत्या० श्रौ० २६।१।३८)। **श्मशानमिति कीर्तिताः, तत्तुल्या इत्यर्थः।**
- 'चकार। समुद्रसेननाम्ना सा वणिजा सह संस्तवम्' (कथा० २९।१०१)॥ **संस्तवः परिचयः।**

## स्तृ
- {संस्तृ}
- स्तृ (स्तृञ् आच्छादने)।
- 'आ वेदेः संस्तृणाति' (श० ब्रा० १।९।२।२४)। **वेदिमभिव्याप्य प्रथयतीत्याह।**
- 'प्रान्तसंस्तीर्णदर्भाः' (शा० ४।८)।
- 'नवपल्लवसंस्तरे यथा रचयिष्यामि तनुं विभावसौ' (कु० ४।३४)। **संस्तरः शय्या।**
- 'प्रच्छन्नं क्रियतां गजाजिनमिदं वैरस्य संस्तारकम्' (त्रिपुर० १।१६)। **संस्तारकं विस्तारकम्।**

## स्त्यै
- {संस्त्यै}
- स्त्यै (स्त्यै ष्ट्यै शब्दसङ्घातयोः)।
- 'संस्त्यायविशेषा ह्येते ग्रामो घोषो नगरं संवाह इति' (पा० ७।३।१४ सूत्रभाष्ये)। **संस्त्यायो निवास इति कैयटः।**

## स्था
- {संस्था}
- स्था (ष्ठा गतिनिवृत्तौ)।
- 'सन्तिष्ठस्व महाबाहो मुहूर्तमपि भारत' (भा० स्वर्गा० २।३५)। **सन्तिष्ठस्व=तिष्ठ।**
- 'तीक्ष्णादुद्विजते मृदौ परिभवत्रासान्न सन्तिष्ठते' (मुद्रा० ३।५)।
- 'क्षणं न सन्तिष्ठति जीवलोकः क्षयोदयाभ्यां परिवर्तमानः' (हरि०)। **अत्र तिसृषूदाहृतिषु समुपसर्गो विशेषकृन्न।**
- 'सद्यः सन्तिष्टते यज्ञः' (मनु० ५।९७)। **सन्तिष्ठते समाप्तिमेति तत्पुण्येन युज्यते (यजमान:) इति कुल्लूकः।**
- 'न तत्संस्थास्यते कार्यं दक्षेणोरीकृतं त्वया' (भट्टि० ८।११)। **न मध्ये विरंस्यति, न प्रतिहनिष्यते। न प्रतिघानिष्यते।**
- 'तस्य यत्कालमेवेन्द्रियाणि सन्तिष्ठन्ते' (चरके शरीर० ४।१५)। **अभिनिवर्तन्ते इत्यर्थः।**  
- 'तेऽब्रुवन्। संस्थापयामेमं यज्ञम्' (ऐ० ब्रा० २।३१)। **समाप्तं करवामेत्याह।**
- 'साध्वसंस्थितं वा एष पितृयज्ञं संस्थापयति' (ऐ० ब्रा० ३।३७)। **उक्तोऽर्थः।**
- 'एष वै प्रजनयिता यन्मुष्करः, तस्मान्मुष्करो भवति तं न संस्थापयेत् पर्यग्निकृतमेवोत्सृजेत्' (श० ब्रा० ३।७।२।८)। **न संस्थापयेत्=नालभेत=न हन्यात्।**
- 'देहं संस्थापयिष्यामि निर्भयं मार्गमाश्रितः।' (भा० आदि० ११९।२०)। **संस्थापयिष्यामि=अवसाययिष्यामि।**
- 'धर्मसंस्थापनार्थाय सम्भवामि युने यूगे' (गीता०)। **संस्थापनं प्रतिष्ठापनम्।**
- 'असंस्थितान्प्राणान् संस्थापयेत्' (ऐ० ब्रा० २।२८)। **चलानसूनचलान्कुर्यादित्यर्थः।**
- 'केयमवस्था संस्थापनानाम्' (हर्ष० अष्टम उच्छ्वासे)। **संस्थापनाः=सान्त्वनाः।**
- 'संस्थापना प्रियतरा विरहातुराणाम्' (मृच्छ० ३।३)।
- 'संस्थाप्यैवं तस्य राज्ञस्तं यज्ञं शक्रतेजसः' (भा० आश्व० ८९।६)। **संस्थाप्य=परिसमाप्य।**
- 'संस्थाप्य पौर्णमासीं वैमृधमनु निर्वपति' (बौ० श्रौ० १७।४७।२)। **उक्तोऽर्थः।**
- 'यदत ऊर्ध्वमसंस्थितं यज्ञस्य तत्तनवामहै' (श० ब्रा० १।८।१।४३। **असंस्थितम्=समाप्तम्।**
- 'ब्रह्मेवासंस्थितं हविः' (अथर्व० ६।५०।२)। **उक्तोऽर्थः।**
- 'संस्थिते च संचरोऽनूत्करदेशात्' (बौ० ध० १।७।१५।१९)। **संस्थिते=समाप्ते।**
- 'असंस्थितो वा एष यज्ञो यदग्निहोत्रम्' (तै० ब्रा० २।१।४।९)। **असमाप्तः=अविरतः। अत एव जरामर्यमित्यन्यत्रोक्तम्।**  
- 'दारुभारेण जीवामो विक्रीतेनेति संस्थिताः' (यो० वा० ६ (२) १९६।१५)। **संस्थिताः=निश्चिताः।**
- 'न भार्यादर्शनेऽश्नीयान्नैकवासा न संस्थितः' (याज्ञ० १।१३१)। **संस्थितः=उत्थितः।**
- 'प्रीतः कश्चिन्मुनिस्ताभ्यां संस्थितः कलशं ददौ' (रा० १।४।२०)।
- 'संस्थितदोर्विषाणः' (रा० ३।३१।४६)। **सम्यगवस्थितौ दोषौ बाहू एव विषाणे दन्तौ यस्य स (राघवगन्धहस्ती)।**
- 'संस्थितो यदि सङ्कल्पो दुश्चिकित्स्यः स्वतो भवेत्' (यो० वा० ४।५४।३३)। **संस्थितः परमार्थभूतः।**
- 'संस्थितस्य गुणोत्कर्षः प्रायः प्रस्फुरति स्फुटः' (सुभाषितम्)। **संस्थितस्योपरतस्य।**
- 'वराहसंस्थितं भूतं मत्समीपं समागमत्' (भा० वन ० १६७।१८)। ** वराहवत् संस्थितमाकारो यस्य तत्।**
- 'प्रसुप्तं भोजनव्यग्रमभूमिष्ठमसंस्थितम्' (का० नी० सा० १९।५२)। **असंस्थितम्=अनिविष्टम्। इह बलमिति विशेष्यम्।**
- 'नैता रूपं परीक्षन्ते नासां वयसि संस्थितिः' (मनु० ९।१४)। **संस्थितिः समादरः।**
- 'अहो इमां को नु लभेत सस्थितिम्' (भा० पु० ३।१९।२७)। **संस्थितिः=मृत्युः।**
- 'नाङ्गस्य वंशो राजर्षिरेष संस्थातुमर्हति' (भा० बि० १४।४२)। **संस्थातुम्=समाप्तुम्।**
- 'वणिकु कृषी तथा लिङ्गी भिक्षकोऽध्यापकस्तथा। संस्थाः स्युश्चारसंस्थित्यै' (का० नी० सा० १३।३६)। **संस्था रूपं व्यञ्जनं वा।**
- 'वेदशब्देभ्य एवादौ पृथक् संस्थाश्च निर्ममे' (मनु० १।२१)। **संस्थाः=व्यवस्थाः। व्यवसाया इत्यर्थः।**
- 'लोकस्य संस्था न भवेत् सर्वं च व्याकुली भवेत्' (भा० शां० ५६।६)। **संस्था व्यवस्था मर्यादा।**
- 'विमृश्य तेन कालेन पत्न्याः संस्थाव्यतिक्रमम्' (भा० शां० २६६।४५)। **संस्थाव्यतिक्रमम्=मरणानौचित्यम् मर्यादाभङ्गमिति वा।**
- 'कृतां संस्थामतिक्रान्ता भयात्प्रायमुपासिताः' (रा० ४।५७।१८)। **संस्था=समयः, सङ्केतः, प्रतिज्ञा।**
- 'संस्था हि क्रियां प्रत्यौदासीन्यं व्यापारान्तरकरणं वा पूर्वस्मात्कर्मणः' (मी० १०।६।३० सू० शा० भा०)। **संस्थाः समाप्तिः।**
- 'पुरा यज्ञस्य संस्थायाः' (श० ब्रा० ३।१।३।६)। **संस्था=सम्पूर्णता।**
- 'सुखं पृष्ट्वा प्रतिवेद्यात्मसंस्थाम्' (भा० उ० ३८।२)। **आत्मसंस्थाम्=स्वस्थितिम्।**
- 'श्रोत्रियसंस्थायामपरिसंवत्सरायाम्' (आप० ध० १।३।१०।१०)। **संस्था=मृतिः।**
- 'संस्थां च पाण्डुपुत्राणां वक्ष्ये' (भा० पु० १।७।१२)। **उक्तोऽर्थः।**
- 'फलसंस्था भविष्यामि कृत्वा कर्म सुदुष्करम्' (भा० आदि० १५९।१३)। **फलसंस्था=सफलमरणा।**
- 'ब्राह्मणानामसाध्यं च नृषु संस्थानचारिषु' (भा० आदि० १८८।१२)। **संस्थानचारिषु देवासुराद्याकारैश्चरत्सु।**
- 'अथ चतुष्पथे सन्निवेशे च संस्थानम्' (अमर:)।
- 'स्त्रीसंस्थानं चाप्सरस्तीर्थमारादुत्क्षिप्यैनां ज्योतिरेकं जगाम' (शा० ५।३०)। **स्त्रीसंस्थानं स्त्र्याकृति।**
- 'प्रक्षेप्स्यन्त्यन्तरिक्षे च संस्थानं त्वमवाप्स्यसि' (वि० पु० ५।१।८०)। **संस्थानं स्थितम्।**
- 'शेषं तु बद्धसंस्थानस्तिष्ठाम्यचलशृङ्गवत्' (यो० वा० ५।८६।४)। **बद्धसंस्थानो बद्धासन इत्याह।**
- 'भासमानासनसंस्थानाः कुसुमस्थलीः' (यो वा० ६ (२)। १४५। १६)। **संस्थानमवयवसन्निवेशः।**
- 'विद्युन्नीचकुलोद्गतेव युवति र्नैकत्र सन्तिष्ठते' (मृच्छ० ५।१४)। **सन्तिष्ठते अवतिष्ठते।**
- 'असंस्थितं वै रेतसः समृद्धम्' (ऐ० ब्रा० ६।३)। **असंस्थितमसमाप्तमनुपरतं रेतसः सेचनम्।**
- 'त्वां संस्थाप्य' (मित्रमौपयिकं कर्तुम् रा० ५।२१।१९ इत्यस्य विवरणे गोविन्दराजवचनम्)। **संस्थाप्य हत्वा।**
- 'यो भ्रातृव्यवान्त्स्यात् स पौर्णमासं संस्थाप्यैतामिष्टिमनुनिर्वपेत्' (तै० सं० २।५।४)। **संस्थाप्य समापय्य।**
- 'श्यामानि चिरयुक्तत्वात्तथा संस्थानवन्ति च' (रा० ५।१५।४३)। **संस्थानं सन्निवेशः। आभरणानीति विशेष्यम्।**
- 'तस्य संस्था कृतमिदं कालस्य परमेष्ठिनः' (हरि० ३।२।३१)। **तस्य क्रतोः संस्था निष्ठा समाप्तिः।**
- 'अपरो ब्राह्मणस्तेषां चतुर्णामपि सर्वदा। संस्थामेकां ददात्येष चारुनादेन सर्वदा' (बृ० क० को० १५७।२१)॥ **संस्था सम्यगाचारः समाचारः समुदाचारः।**
- 'यस्य संस्थे न वृण्वते हरी समत्सु शत्रवः' (ऋ० १।५।४)। **संस्थे रथे। **

## स्पश्
- {संस्पश्}
- स्पश् (स्पश ग्रहणसंश्लेषणयोः)।
- 'गार्ग्यो ह वै बालाकिरनूचानः संस्पष्ट आस' (कौ० ब्रा० उ० ४।१)। **संस्पष्टः सर्वत्र प्रसिद्धः।**

## स्पृश्
- {संस्पृश्}
- स्पृश् (स्पृश संस्पर्शने)।
- 'अवतीर्य सरः स्वर्गी संस्प्रष्टुमुपचक्रमे' (रा० ७।७७।१६)। **संस्प्रष्टुम्=उपस्प्रष्टुम्=आचमितुम्। अन्यत्र दुर्लभोऽत्रार्थे समः प्रयोगः।**
- 'यास्यत्यद्य शकुन्तलेति हृदयं संस्पृष्टमुत्कण्ठया' (शा० ४।५)। **संस्पृष्टम् अभिभूतम्।**

## स्मृ
- {संस्मृ}
- स्मृ (स्मृ चिन्तायाम्)।
- 'स्मर संस्मृत्य न शान्तिरस्ति मे' (कु० ४।१७)।
- 'राजन्संस्मृत्य संस्मृत्य संवादमिममद्भुतम्' (गीता १८।२७)।
- 'रागिणापि विहिता तव भक्त्या संस्मृतिर्भवति मङ्श्वभवाय' (कि० १८।२७)।

## स्रु
- {संस्रु}
- स्रु (गतौ)।
- 'ये नदीनां संस्रवन्त्युत्सासः सदमक्षिताः' (अथर्व १।१५।३)। **संस्रवन्ति=स्यन्दन्ते।**
- 'इमं गोष्ठं पशवः संस्रवन्तु' (अथर्व० २।२६।२)। **संस्रवन्तु=प्राप्नुवन्तु।**
- 'संस्रवान् समवनीय' (आश्व० गृ० ४।८।६)। **अर्घ्यदानावशिष्टा आपः संस्रवाः।**
- 'संस्रवभागा: स्थ' (वा० सं० २।१८)। **विलीनमाज्यं संस्रवः।**
- '…तेषां संस्राववच्छुचिरिति' (बौ० ध० १।५।८।१९)। **संत्रावः=लाला।**
- 'संस्राव्येण हविषा जुहोमि' (अथर्व० १९।११)। **सम्यक् स्रावः संस्रावः, तमर्हतीति संस्राव्यं (हविः)। आज्यपय आदि।**

## स्वृ
- {संस्वृ}
- स्वृ (स्वृ शब्दोपतापयोः)।
- 'समीं रेभासो अस्वरन्निन्द्रं सोमस्य पीतये' (ऋ० ८।८३।११)। **समस्वरन् अशब्दयन्, आकारयन्।**

## हन्
- {संहन्}
- (हन् हिंसागत्योः)।
- 'सं ते हन्मि दता दतः' (अथर्व० ६।५॥३)। **संहन्मि संश्लिष्टान्करोमि।**
- 'सिंहः संहननात् …संहाय हन्तीति वा' (नि० ३।१८)।
- 'संहत्य कुर्वते यात्रां सहिताः सङ्घचारिणः' (भा० आश्व० ३९।४)। **संहत्य=मिश्रीभूय।**
- 'विनाशितानि संहत्य नित्यशः पिशिताशनैः' (रा० ३।११।६०)। **संहत्य=समेत्य=एकीभूय।**
- 'प्रधानभूत आख्यातार्थे संहत्य विशेषणं भवति परार्थे पुनर्वियुज्येति' (मी० ६।४।२३ शा० भा०)। **संहत्य=युगपदन्वित्य।**
- 'संहत्य हस्तावध्येयं स हि ब्रह्माञ्जलिः स्मृतः' (मनु० २।७१)। **संहत्य=संश्लेष्य।**
- 'संहत्य भीमसेनाय व्याक्षिपत्सहसा करम्' (भा० वन० १२।१०६)। **संहत्य=संगृह्य=मुष्टीकृत्य।**
- 'उद्वासनकाल आमिक्षां संहत्य' (आप० श्रौ० ८।१।२।९)। **तयोः पात्रयोरुद्धृत्य।**
- 'शब्दं मन्दरकन्दरोदरदरीः संहत्य वा सागरः' (ऊरु० १।१५)। **संहत्य, आहत्य, अभिहत्य।**
- 'पयोधरोत्सेधविशीर्णसंहतिः' (कु० ५।८)।
- 'गुरुतां नयन्ति हि गुणा न संहतिः' (कि० १२।१०)। **संहतिः सङ्घातः। मूर्त्तिरिति यावत्।**
- 'तद्यथाऽस्मिन्नाकाशे श्येनो वा सुपर्णो वा विपरिपत्य श्रान्तः संहत्य पक्षौ संलयायैव ध्रियते' (श० ब्रा० १४।७।१।१९)। **संहत्य संगृह्य सङ्कोच्य।**
- 'संहननवत्कायोपपन्नः' (अवदा० जा० २५)। **संहननं काठिन्यं तद्वान् कायः=संहननवत्कायः, तेनोपपन्नो युक्तः।**
- 'रूपसंहननं लक्ष्मीं सौकुमार्यं सुवेषताम्' (रा० ३।१।१३)। **रूपयुक्तं संहननम् आपादकेशं संश्लिष्टसन्धिबन्धः।**
- 'तत्कार्मुकं संहननोपपन्नम्' (भा० आदि० १८७।१८)। **संहननम् काठिन्यम्।**
- 'मन्त्रसंहननो राजा मन्त्राङ्गानीतरे जनाः' (भा० शां० ८३।५०) । **मन्त्र संहननः=मन्त्रकवचः।**
- 'गात्रं वपुः संहननं शरीरम् (अमरः)**
- 'अमृताध्मातजीमूतस्निग्धस हननस्य ते' (उत्तर० ६।२१)। **संहननं शरीरम्।**
- 'द्रवः सङ्घातकठिनः ' (कु० २।११)।
- 'पित्तं कफो द्वावपि वा संहन्येतेऽनिलेन चेत्' (वाग्भट० नि० अ० ९)। **संहन्येते स्त्यानी क्रियते।**
- 'संहन्त्यपो दिव्या मारुतोग्निश्च वैद्युतः' (सुश्रुत० वि० ३।१७)। **संहन्ति कठिनाः करोति।**
- 'कुमारं चापि संक्रुद्धः स्वशक्त्या संजघान सः' (शि० पु० २।४।१०।१७)। **अस्थाने सम्शब्दः। जघानेत्येव साधु।**
- 'विष्णुरग्रस्थितो याति सबलः संहताञ्जलिः' (हरि० ३।३२।३९)। **संहताञ्जलिः समानीतकरपुटः।**
- 'अयं ममाशां संहत्य शेते भूमौ धनञ्जयः' (भा० वन० ३१३।१०)। **संहत्य निहत्य, प्रणाश्य।**
- 'पाषाणवत् संहननोपपन्नः' (माधव० ३८।१४)। **संहननं काठिन्यम्।**
- 'ससङ्घातादीन् वाक्' (शु० य० प्रा० १।९)। **सङ्घातः पुरुषप्रयत्न इत्युवटः।**

## हा
- {संहा}
- हा (ओहाक् त्यागे, ओहाङ् गतौ)।
- 'सं सहसे पुरुमायो जिहीते' (ऋ० ३।५१।४)। **संजिहीते=गमनोद्यमं करोति।**
- 'यदा वै तान्तः प्राणं लभतेऽथ संजिहीते' (कौ० उ०)। **संजिहीते=उत्तिष्ठति।**
- 'सैतेन प्राणेन समजिहीत' (श० ब्रा० ४।२।२।११)। **समजिहीत=उदस्थात्=समजीवीत्।**
- 'तत: पुनर्नसहास्यन्ते' (श० ब्रा० १।२।४।११)। **नोत्थास्यन्ति, न शिर उन्नमयिष्यन्तीत्याह।**
- 'यथा जले सञ्जिहते जलौकसः' (भा० पु० १०।४०।१५)। **संजिहते प्रचरन्तीति श्रीधरः। यथान्यत्र तथेहापि कवे रूढिं प्रत्यनादरः।**
- 'स ह प्रातः संजिहान उवाच' (छां० उ० ५।११।५)। **संजिहानः शय्यां परित्यजन्।**
- **सम्पूर्वो जहातिः शय्यापरित्यागे वर्तते तथा च ब्राह्मणे प्रयोगः**- 'कलिः शयानो भवति संजिहानस्तु द्वापरः' (ऐ० ब्रा० ७।१५) **इति सायणः। अत्र सायणीये वचने जहातिरित्यनेन ओहाङो ग्रहणं वेदितव्यं न त्वोहाकः।**
- 'स विस्रस्तैः पर्वभिः न शशाक संहातुम्' (श० ब्रा० १।३।३६)। **संहातुम्=उत्थातुम्।**
- 'उत्संहायास्थात्' (ऋ० २।३८।४)। **सर्वो लोकः शय्यां विहाय उदस्थाद् अवशिष्टं कर्म कर्तुं पुनरुत्तिष्ठतीति सायणः।**
- 'संहाय अतो देवा अवन्तु नः' (ऋ० २।२।१६) इति त्रिरेतम् आश्व० गृ० २।२।९) **सहाय=शयित्वोत्थाय।**
- 'अस्मिन्नाकाशे श्येनो वा सुपर्णो वा विपरिपत्य श्रान्तः संहाय पक्षौ संलयायैव ध्रियते।' (बृ० उ० ४।३।१९)। **संहाय सश्लेष्य संकोच्य।**
- 'विद्युतो ज्योतिः परिसंजिहानं मित्रावरुणा यदपश्यतां त्वा' (ऋ० ७।३३।१०)। **सञ्जिहानमुत्थितम्।**
- 'संहाय सौर्याणि स्वस्त्ययनानि च जपित्वा' (आश्व० गृ० २।३।१२)। **संहाय संशस्येति नारायणो वृत्तिकारः। सम्पूर्व ओहाङ् शय्यात उत्थाने रूढ इति प्रस्मरणप्रत्ययमेतत्। पूर्वसूत्रे संहाय अतो देवा ब्रुवन्तु न इत्यत्र संहायेत्युत्थायेत्येवं स्वेनैवार्थाभिधानात्।**

## हि
- {संहि}
- हि (हि गतौ वृद्धौ च)।
- 'अस्मा इदु स्तोमं संहिनोमि' (ऋ० १।६१।४, अथर्व० २०।३५।४)।

## हृ
- {संहृ}
- हृ (हृञ् हरणे)।
- 'सन्तरां पादुकौ हर' (ऋ० ८।३३।१९)। **लघू ते पादौ संनिकर्षतराम्।**
- 'एकं वृषभमुद्धारं संहरेत स पूर्वजः' (मनु० ९।१२३)। **संहरेत=गृह्णीयात्।**
- 'ते यज्ञं सञ्जह्रुस्ते यज्ञं सम्भृत्योचुः' (श० ब्रा० ३।५।१।१५)। **सञ्जह्रुः=समाजह्रुः=संबिभरामासुः।**
- 'अर्थमानप्रदानाभ्यां सञ्जहार सहानुजः' (भा० आदि० १४३।१)। **सञ्जहार=सञ्जग्राह=वशे चकार।**
- 'एवमुक्त्वा महर्षयः सञ्जह्रुस्ताः क्रियास्तदा' (भा० आश्व०)।
- 'न हि संहरते ज्योत्स्नां चन्द्रश्चाण्डालवेश्मनः' (हितोप०)। **संहरते=प्रत्याहरति।**
- 'संजहार बहिश्चित्तं सायमर्को रुचिं यथा' (यो० वा० ६ (२)। १३८।१५)।
- 'शङ्के संहरति स्मरोपि चकितस्तूणार्धकृष्टं शरम्' (शा० ६।४)। **उक्तोऽर्थः।**
- 'क्रोधं प्रभो संहर संहरेति यावद् गिरः खे मरुतां चरन्ति' (कु० ४।७२)। **क्रोधं संयच्छेत्याह।**
- 'महिमानं यदुत्कीर्त्य तव संह्रियते वचः' (रघु० १०।३२)। **संह्रियते=समाप्तिं विरामं नीयते।**
- 'यज्ञं सम्भरति सं च जिहीर्षति यो दीक्षते' (श० ब्रा० ३।८।१।२)।
- 'चरीकर्ति बरीभर्ति संजरीहर्ति लीलया' (कौस्तुभे)। **पुनः पुनः संहरति संजरीहर्ति।**
- 'नृपदीपो धनस्नेहं प्रजाभ्यः संहरन्नपि' (पञ्चत० १।) **संहरन्=आकर्षन्।**
- 'संहरन्प्रस्तुतं वस्तु' (यो० वा० ६(१)।१।२२)। **अवसाययन्नित्याह।**
- 'स यत्र पुनर्न संहरिष्यन्त्स्यात्' (श० ब्रा० १।२।२।४)। **हविषोर्यदि मिश्रीभावं नेच्छेद् इत्याह।**
- 'चिन्तयित्वा ततो वह्निश्चन्द्रे संहारमात्मनः' (भा० आदि० ७।१२)। **संहारं तिरोभावम्।**
- 'संहारविक्षेपसहस्रकोटीः' (भा० शां० २८०।३०)। **संहरत्यस्मिन्निति संहारशब्देन संहारकालः (जगल्लयकालः) उच्यते। विक्षेपशब्देन चोदयकाल:। ऋतुसंहारः=ऋतूनां समाहारः। ऋतुवर्णनपरायाः कालिदासकृतेः समाख्या। वेणीसंहारः=वेणीबन्धः। भट्टनारायणस्य कृतेर्नामधेयम्।**
- 'इत्युक्त्वा मृदुसंहारं वृजिनाग्रं सुदर्शनम्। केशपाशं वरारोहा गृह्य…(भा० उ० २।३३-३४)। वेणीरूपेण समाहृतमपि मृदुम् इत्यर्थः।**
- '**वर्णसंहारः=ब्राह्मणादीनां वर्णनामेकत्र संग्रहः**' (भरत नाटय० १९।८१)।
- 'ब्राह्मण्याः प्रथमः पुत्रो भूयान्स्याद्राजसत्तम। भूयो भूयोपि संहार्यः पितृवित्ताद् युधिष्ठिर' (भा० अनु० ४७।३८-३९)॥ **संहार्यः=संविभजनीयः।**
- 'उपस्थितमसंहार्यैर्हयैः' (रा० ५।६।५)। **असंहार्याः=अनुपरोध्याः=अवार्याः=दुर्निवाराः।**
- 'विधिर्नूनमसंहार्यः प्राणिनां प्लवगोत्तम' (रा० ५।३७।४)। **उक्तोऽर्थः।**
- 'शूरान्भक्तानसंहार्यान् (सहायान्)' (भा० शां० ५७।२३)। **असंहार्यान्=अभेद्यान्।**
- 'अनुरक्तोऽसंहार्यः पार्थान्प्रति जनार्दनः' (भा० उ० ८८।१)। **असंहार्यः=पृथक् कर्तुं न शक्यः।**
- 'मन्त्रिणो यस्य कुलजा असंहार्याः सहोषिताः' (भा० शां० ११५।१५)। **उत्कोचादिनाऽभेद्याः।**
- 'कृच्छ्रां वृत्तिमसंहार्यां सामात्यां मृगपक्षिभिः' (बौ० ध० ३।३।३।२१)। **असंहार्यां दुर्भराम्।**
- 'अमुं युगान्तोचितयोगनिद्रः संहृत्य लोकान् पुरुषोऽधिशेते' (रघु० १३।६)। **संहृत्य=उच्छिद्य।**
- 'अभिषेकविधानं तु तस्मात् संहृत्य लक्ष्मण' (रा० २।२२।११)। **संहृत्य=विरमय्य, समापय्य।**
- 'संहृत्यैतानि सर्वाणि यज्ञं निर्वर्तयन्त्युत' (भा० शां० २६८।९)। **संहृत्य=एकीकृत्य।**
- 'पादान् संहृत्य' (का० श्रौ० ६।६।३)। **संहृत्य=समाहृत्य, एकीकृत्य।**
- 'नदीनदेभ्यः संहृत्य तीर्थेभ्यश्च समन्ततः' (रा० ४।२६।३१)। **संहृत्य=आहृत्य। संमिश्रीकृत्येति तु भूषणकारः।**
- 'सिक्ता रुधिरधाराभिः संहृत्य परमद्विपाः' (रा० ३।७३।३६)। **संहृत्य अन्योन्यं प्रहृत्य।**
- 'संहृत्यैव शशिज्योत्स्नां महान्सूर्य इवोदितः' (रा० ३।६४।५९)। **संहृत्य अभिभूय।**
- 'एको वेदश्चतुष्पादः संहृत्य पुनः पुनः' (मात्स्य पु० १४४।१०)। **संहृत्य संक्षिप्य।**
- '…यज्ञं प्रावर्तयत प्रभुः। दैवतैः सह संहृत्य सर्वसाधनसंवृतः' (मात्स्य पु० १४३।५-६)। **संहृत्य संगत्य समेत्य।**
- 'संहारो जयता दिशोश मया स्त्रीणां कृतः पुष्पके' (आश्चर्य० । ३।२०)। **संहारः संभूय हरणम्, आहरणमिति यावदिति शङ्करष्टीकाकारः।**
- 'धेनूः कृत्वा यजमानः संहारविहाराभ्यामुपतिष्ठते' (सत्या० श्रौ० २३।२।३४)। **संहारः समाहारः।**

## हृष्
- {संहृष्}
- हृष् (हृषु अलीके)।
- 'अस्थिविवरगते ऽस्थिपूर्णताऽस्थितोदः संहर्षो बलवांश्च' (सुश्रुत० १।२६।६)। **मारुतोपद्रवो रोमाञ्चप्रायो वेदनाविषः संहर्षः। सङ्घट्टनमित्येक इति डल्लनः।**

## हृष्
- {संहृष्}
- हृष् (हृष तुष्टौ)
- 'निशम्य सर्वसैन्यानि समहृष्यन्त सर्वशः (भा० उ० १५१।७०)। **रोमाञ्चितान्यभवन्नित्याह।**
- 'उभौ परमसंहृष्टौ मत्ताविव महागजौ' (भा० वि० १३।२७)। **हृष्टलोमानौ, कण्टकितगात्रौ।**
- 'तस्मिंस्त्रिवर्गानुगुणा गुणौघाः संहर्षयोगादिव सन्निविष्टाः' (अवदा० जात० २-१)। **संहर्षः स्पर्धा संघर्षः।**
- 'बाल्यात्कामाच्च मोहाच्च संहर्षाच्चापलेन च' (हरि० १।१२।१३)। **अभिनिवेशादित्यर्थः।**
- 'ते वाहयन्तस्त्वन्योन्यं संहर्षात्सहसा द्रुताः' (हरि० २।१४।२२)। **अत्र संहर्षः स्पर्धेति भाति।**

## ह्लाद्
- {संह्लाद्}
- ह्लाद् (ह्लाद अव्यक्ते शब्दे)।
- 'श्वशृगालगर्दभसंह्रादे' (गौ० ध० २।७।८)। **संह्लादः सहशब्दनम्।**

## ह्लाद्
- {संह्लाद्}
- ह्लाद् (ह्लादी सुखे च, चादव्यक्ते शब्दे च)।
- 'एकैकमस्थ्यसंह्लादयन्तोऽवदध्युः' (आश्व० गृ० ४।६।६)। **अस्थ्नां सङ्घट्टनेन शब्दो यथा न स्यात्तथाऽवदध्युरित्याह।**

## ह्वे
- {संह्वे}
- ह्वे (ह्वेञ् स्पर्धायां शब्दे च)।
- 'संह्वयस्व विवक्षितम्' (भट्टि० ८।१७)। **ब्रूहीत्याह। शङ्के कवेरयं स्वकपोलकल्पितेर्थे प्रयोगः।**
- 'हूतिराकारणाऽऽह्वानं संहूतिर्बहुभिः कृता' (अमरः)।
