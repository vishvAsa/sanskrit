+++
title = "१०० वि"

+++

## अञ्च्
- अञ्च् (अञ्चु गतिपूजनयोः)।
- 'मायाभिरश्विना युवं वृक्षं स च वि चाचथः' (ऋ० ५।७८।६)। **कृतनलोपोञ्चतिरेवात्र धातुर्न तु धात्वन्तरम्। व्यचथः=विभुज्य (भुग्नं कृत्वा) भङ्क्थः।**
- 'अग्ने व्यचस्व रोदसी उरूची' (अथर्व० ३।३।१)। **व्यचस्व=प्रथय, विस्तृणीहि। सहस्रधारं शतधारमुत्समक्षितं व्यच्यमानं सलिलस्य पृष्ठे (अथर्व० १८।४।३६)। व्यच्यमानम्=विव्रिमाणमुद्घाट्यमानम्।**

## अज्
- अज् (अज गतिक्षेपणयोः)।
- 'व्यजति वातोऽनेन विक्षिप्यते वा व्यजनम्' (अमरोद्घाटने स्वामी)।
- 'वि यदज्राँ अजथ नाव ईं यथा' (ऋ० ५।५४।४)। **व्यजथ=कृषथ। पृथग्वा कर्षथ।**

## अञ्ज्
- अञ्ज् (अञ्जू व्यक्तिम्रक्षणकान्तिगतिषु)।
- 'अञ्जते व्यञ्जते क्रतुं रिहन्ति लघुनाऽभ्यञ्जते' (अथर्व० १८।३।१८)। **व्यञ्जते=व्यञ्जन्ति। लौकिकादञ्जनादन्येन प्रकारेगाञ्जन्तीत्यर्थः। तथा च तैत्तिरीयिण आमनन्ति--दक्षिणं पूर्वमाङ्क्ते। सव्यं हि पूर्वं मनुष्या आञ्जत' (तै० सं० ६।१।१।६) इति।**
- 'शुभ्रा (मरुतः) व्यञ्जत श्रिये' (ऋ० ८।७।२५)। **व्यञ्जत=प्राकाशन्त, अदीप्यन्त।**
- 'जिह्वा कथं ते हृदयं व्यनक्ति' (भा० सभा० ६४।२)। **व्यनक्ति, व्यक्ती करोति, विवृणोति, प्रत्यक्षयति।**
- 'दैवमानुषयोरद्य व्यक्ता व्यक्तिर्भविष्यति' (रा० २।२३।१८)। **व्यक्तिर्भेदः, प्रबलदुर्बलविवेक इत्यर्थः।**
- 'लग्नोऽग्निश्चामरेषु प्रकामं व्यज्यते न स्म सैन्यैः' (शिशु० १८।३४)। **न व्यज्यते स्म न विविच्यते स्म, न विविच्य ज्ञायते स्म।**
- 'विक्रमेण च वाक्यैश्च व्यक्तिं वां नोपलक्षये' (रा० ४।१२।३१)। **व्यक्तिर्भेदः।**
- 'व्यक्तिं भजन्त्यापगाः' (शा० ७।८)। **व्यक्तिं भजन्ति दृश्यतां यान्ति, स्फुटदर्शनतां गच्छन्ति।**
- 'व्यञ्जनमात्रं तत्तस्याभिधानस्य भवति' (नि० ७।१३)। **व्यञ्जनं विशेषणम्।**

## अद्
- अद् (अद भक्षणे)।
- 'मूषो न शिश्ना व्यदन्ति माध्यः' (ऋ० १।१०५।८)। **व्यदन्ति=अवकृन्तन्ति अवलुम्पन्ति।**

## अश्
- अश् (अशू व्याप्तौ)।
- 'इमां व्यष्टिं व्याश्नुत' (श० ब्रा० १०।२।४।८)। **व्यष्टिः=आप्तिः, समृद्धिः, साफल्यम्।**
- 'प्रजापतिरकामयत सर्वा व्यष्टीर्व्यश्नुवीय' (श० ब्रा० १३।४।१।१)। **सर्वा व्यष्टीः=सर्वानर्थान्।**
- 'यदेव हूयमानस्य व्यश्नुते' (श० ब्रा० २।२।४।१७)। **व्यश्नुते=शिष्यते=उर्वरितं भवति।**
- 'प्रतापस्तस्य भानोश्च युगपद् व्यानशे दिशः' (रघु० ४।१५)। **व्यानशे=व्याप।**
- 'ते तं व्याशिषत' (भट्टि० १५।४३)। **व्याप्तवन्तः=परिगतवन्तः, परिवेष्टितवन्त इत्यर्थः।**
- 'स एतेनैकशतविधेनात्मनेमां जितिं जयतीमां व्यष्टिं व्यश्नुते' (श० ब्रा० १०।१।९।८)। **व्यष्टिः फलं साफल्यम्।**

## अश्
- अश् (अश भोजने)।
- 'अन्ना यदिन्द्रः प्रथमा व्याश' (ऋ० ३।३६।८)। **व्याश=आश=बुभुजे।**
- 'पाटामिन्द्रो व्याश्नात्' (अथर्व० २।२७।४)। **व्याश्नात्=अभुङ्क्त। विशब्द उभयत्रार्थस्य विशेषको न।**

## अंस्
- अंस् (अंस विभाजने)
- **अयं नित्यं विपूर्वः।**
- 'यदाश्रौषं देवराजेन दत्तां दिव्यां शक्तिं व्यंसितां माधवेन' (भा० आदि० १।१९९)। **व्यंसितां व्यर्थीकृताम् इति नील०।**
- 'व्यंसयामास तं तस्य प्रहारं भीमविक्रमः' (भा० वन० १६१।६७)। **उक्तोऽर्थः।**

## अस्
- अस् (असु क्षेपे)।
- 'व्यस्यै मित्रावरुणौ हृदश्चित्तान्यस्यतम्' (अथर्व० ३।२५।६)। **व्यस्यतम्=विक्षिपतम्। अस्यै इति षष्ठ्यर्थे चतुर्थी।**
- 'संरोधादायुषस्त्वेते व्यस्यन्ते द्वापरे युगे' (भा० शां० २३८।१४)। **व्यस्यन्ते=विभज्यन्ते शक्तिर्व्यसनम्।**
- 'व्यस्यत्येनं श्रेयस इति' (यो० सू० २।५४ भाष्ये), कौ० ८।१।१।२७)। **व्यस्यति विभजति, पृथक् करोतीत्यर्थः।**
- 'विव्यास वेदान् यस्मात्' (भा० आदि० ६३।८८)। **अत्र विशब्दस्य दुरुक्त्या नार्थः। पुच्छं व्यस्यति विपुच्छयते (काशिका)।**
- 'व्यस्तरात्रिन्दिवस्य ते' ( ) **विभक्ताहोरात्रस्येत्यर्थः।**
- 'तदस्ति किं व्यस्तमपि त्रिलोचने' (कु० ५।७२)। **व्यस्तमेषामन्यतममेकम् इत्यर्थः।**
- '…सामादिभिरुपक्रमैः…। व्यस्तैश्च समस्तैश्च…' (मनु० ७।१५९)॥ **एकैकशः सामस्त्येन वा।**
- 'व्यस्यन् विश्वा अनिरा अमीवाः' (वा० सं० ११।४७)। **विक्षिपन्, परासुवन्नित्यर्थः।**
- 'व्यस्यन्बाणसहस्राणि योधेषु च गजेषु च' (भा० द्रोण० ५२।२८)। **व्यस्यन्=निरस्यन्।**
- 'आयुर्वेदं भरद्वाजात्प्राप्य स भिषजां क्रियाम्। तमष्टधा पुनर्व्यस्य शिष्येभ्यः प्रत्यपादयत्' (हरि० १।२९।२७)॥ **व्यस्य=विभज्य।**
- 'तामरसव्यासव्यसनिनि सहस्ररश्मौ' (हर्ष० १)। **तामरसव्यासः=पङ्कजविकासः सरसिजव्याकोचः। व्यसनं विपदि भ्रंश इत्यमरः।**
- 'भाण्डं व्यसनमागच्छेद् यदि वाहकदोषतः।' (याज्ञ० २।१९७ इत्यत्र मिताक्षरायामुद्धृतं नारदवचनम्)। **व्यसनं भ्रंशम्।**
- 'व्यस्यत्येनं श्रेयस इति व्यसनम्' (कौ० अ० ८।१।४)।
- 'अथ सपत्नानिन्द्राग्नी मे विषूचीनान् व्यस्यताम्' (तै० सं० १।१।१३)। **व्यस्यताम् विक्षिपताम्, पराणुदताम्।**
- 'व्यास इन्द्रः पृतनाः स्वोजाः' (ऋ० ७।२०।३)। **व्यास विचिक्षेप।**
- व्यस्यन् विश्वा अमतीररातीः' (तै० सं० ५।१।५)। **उक्तोऽर्थः।**
- 'अश्मन्मयानि नहना व्यस्यन्' (अथर्व० २०।९१।३)। **व्यस्यन् विस्रंसयन्, शिथिलानि कुर्वन्।**
- 'व्यस्ते त्वप्रगुणाकुलौ' (इत्यमरः)। **व्यस्यते विपर्यस्यते स्मेति स्वामी।**
- 'व्यस्तमिव वा यज्ञस्य यद् इडा' (तै० सं० १।७।१।४)। **व्यस्तं विच्छेदः।**
- 'व्यस्येवाक्ष्यौ भाषेत' (तै० ब्रा० २।३।९।९)। **विकास्येव चक्षुषी, हर्षविकसिते कृत्वा।**
- 'आर्येण मम मान्धात्रा व्यसनं घोरमीप्सितम्' (रा० ४।१८।३३)। **व्यसनं दण्डनम्।**
- 'आङो दो व्यसनक्रियस्य' (पा० १।३।२० सूत्रे वार्तिकम्)। **व्यसनं विभागः, विकासनमित्यर्थः।**

## आप्
- आप् (आप्लृ व्याप्तौ)।
- 'तत्तु स्यादाप्रपदीनं व्याप्नोत्याप्रपदं हि यत्' (अमरः)। **व्याप्नोति प्राप्नोति।**
- 'तस्यावयवभूतैस्तु व्याप्तं सर्वमिदं जगत्' (श्वेता० उ० ४।१०)। **व्याप्तमाक्रान्तम्।**
- 'वृत्रेण पृथिवी व्याप्ता पुराकिल' (भा० आश्व ११।७)। **स्वाधिकारे कृता।**
- 'अपरं मे प्रिया मृता, गृहं चान्येन व्याप्तम्' (पञ्चत०)। **परिगृहीतं स्वीकृतं स्वायत्तीकृतम् इत्याह।**
- 'किं व्याप्यं किमपोहितम्' (प्रबोध०)। **व्याप्तमाक्रान्तम्। अपोहितं दूरीकृतम्।**
- 'राद्धिः प्राप्तिः समाप्तिर्व्याप्तिः' (अथर्व० ११।९।२२)। **व्याप्तिर्विविधाऽऽप्तिः।**

## इ
- इ (इण् गतौ)।
- 'तस्मिन्निदं सं च वि चौति सर्वम्' (वा० सं० ३२।८)।
- 'व्येति सृष्टिकाले निर्गच्छति' (महीधरः)।
- 'वि द्यामेषि रजस्पृथ्वहा' (ऋ० १।५०।७)।
- 'उर्वन्तरिक्षं वीहि' (वा० सं० ११।१५)।
- 'वज्रेण यजमानस्य प्राणान् वीयात्' (ऐ० ब्रा० २।२१)। **वीयात्=पृथक् कुर्यात्।**
- 'वि श्लोक एति पथ्येव सूरिः' (अथर्व० १८।३।३९)। **स्तुतिस्तोमो विशेषेण गच्छति पथ्येन विद्वानिवेत्याह।**
- 'इमौ वै लोकौ सहास्तां तौ व्यैताम्। नावर्षन्न समतपत्' (ऐ० ब्रा० ४।२७)। **व्यैताम्=पृथगभूताम्।**
- 'द्यावापृथिवी व्यैताम्। वसवो रुद्रा आदित्या अनुव्यायन्' (यजुः १४।३०)। **उक्तोऽर्थः।**
- 'इमौ वै लोकौ सह सन्तौ व्यैताम्' (जै० ब्रा० १।११६।१४५)। **उदितपूर्व एवार्थः।**
- 'न वा एकेनाक्षरेण च्छन्दांसि वियन्ति न द्वाभ्याम्' (ऐ० ब्रा० १।६)। **वियन्ति विपरिवर्तन्ते, रूपान्तरं सङ्क्रामन्ति।**
- 'ये पि ह्येते इत उत्तरं प्रत्ययाः शिष्यन्ते एतेप्येतौ कालविशेषौ न वियन्ति भूतवर्तमानौ' (पा० ३।३।३ इति सूत्रे भाष्ये)। **न वियन्ति न व्यभिचरन्ति।**
- 'एतानर्थान् के चिद्वियन्ति केचिन्न वियन्ति' (भाष्ये)।
- 'स्त्रीपुन्नपुंसकत्वानि सत्त्वगुणा एकत्वद्वित्वबहुत्वानि च, एतानर्थान्ये न वियन्ति तदव्ययम्' (पा० १।१।३८ सूत्र भा०)। **उक्तोऽर्थः।**
- 'सदृशं त्रिषु लिङ्गेषु सर्वासु च विभक्तिषु। वचनेषु च सवेषु यन्न व्येति तदव्ययम्' (गो० ब्रा० )। **न व्येति न परिवर्तते।**
- 'व्यन्ये यन्तु मृत्यवः' (अथर्व० ३।११।५)। **वियन्तु विमुखा यन्तु।**
- 'येन देवा न वियन्ति' (अथर्व० ३।३०।४०)। **न वियन्ति विमतिं न प्राप्नुवन्ति।**
- 'नित्या यत्र महागुणाः। …न वियन्ति स्म कर्हि चित्' (भा० पु० १।१६।२९)। **न वियन्ति=नापयन्ति।**
- 'व्येतु ते मनसो ज्वरः' (भा० स्वर्गा० ३।२१, वि० ४५।४१)। **व्येतु=अपगच्छतु, विनश्यतु।**
- 'दृष्ट्वा वनचरान् सर्वान् कच्चित् कुर्याः शरव्ययम्' (रा० ३।९।१४)। **शरव्ययः=इषुप्रयोगः।**
- 'ये चत्वारः पथयो देवयाना अन्तरा द्यावापृथिवी वियन्ति' (बौ० ध० २।६।११।१३)। **वियन्ति=विविधं गच्छन्ति।**
- 'पूर्णं मे मा विगात्' (पा० गृ० २।१६)। **मा नशत्, मा तिरोभूत्।**
- 'सम्भवत्यव्ययाद् व्ययम्' (मनु० १।१९)। **अव्ययमनश्वरम्। व्ययं नश्वरम्।**
- 'कवेश्चित्तन्तुं मनसा वियन्तः' (ऋ० १०।५।३)। **वियन्तः=विचृत्य गच्छन्तः।**
- 'ते वियती अब्रूताम्' (तै० सं० ५।२।३)। **वियती वियुवती (द्यावापृथिव्यौ)।**
- 'त्वद् विश्वा सुभग सौभगान्यग्ने वियन्ति वनिनो न वयाः' (ऋ० ६।१३।१)। **वियन्ति=निर्गच्छन्ति, उद्यन्ति, प्रभवन्ति।**
- 'अस्यामहं त्वयि च सम्प्रति वीतचिन्तः' (शा० ४।१३)। **वीता नष्टा विगता चिन्ता यस्य सः।**
- 'न मत्तस्य (प्रतिगृह्यम्)। यदा हि तस्य मदो व्येति, अथ तं तत् तपति' (मै० सं० १।११।५)। **व्येति विगच्छति, अपैति।**
- 'श्रद्धा ते मा विगात्' (जै० ब्रा० १।४१)। **मा अपयासीत्।**
- 'अपेत वीत वि च सर्वतातः' (तै० सं० १।२।१।१६)। **वीत परस्परं वियुक्ता गच्छत।**
- 'अत्र ह न किं चन वीयाय' (छां० उ० ४।९।३)। **वीयाय विगतमभूत्, न्यूनमभूत्।**
- 'विद्यतोपि न वियन्त्यम्बुदे' (धर्मशर्मा० ५।२)। **वियन्ति संचरन्ति।**
- 'वृत्रं हतमापो व्यायन्' (शां० ब्रा० १५। )। **व्यायन् विभक्ताः सत्य उपर्यप्लवन्त।**
- 'पुत्रदाराप्तबन्धूनां सङ्गमः पान्थसङ्गमः। अनुदेहं वियन्त्येते स्वप्नो निद्रानुगो यथा' (भा० पु० ११।१७।५३)॥ **वियन्ति पृथग्भवन्ति।**

## ई
- ई (ईङ् गतौ)।
- 'अध्यैष्ट यः परं ब्रह्म न व्यैष्ट सततं धृतेः' (सौन्दर० २।१२)। **न व्यैष्ट न व्यचालीदित्यर्थः।**

## ईक्ष्
- ईक्ष् (ईक्ष दर्शने)।
- 'पृथुलोचना सहचरी यथैव ते सुभगं तथैव खलु सापि वीक्षते' (विक्रम० ४।३)।** सापि सुभगदर्शना, भवति, भव्याकृतिरस्ति।**
- 'वीक्ष्य वेपथुमतीम्' (कु० ५।८५)। **वीक्ष्य दृष्ट्वा। विशब्दो नेह विशेषकृत्।**
- 'आवव्राते वीक्षणे च क्षणेन' (शिशु० ८।३०)। **वीक्षणे नयने।**

## ईर्
- ईर् (ईर गतौ कम्पने च)।
- 'दिवोदासाय नवतिं च नवेन्द्रः पुरो व्यैरयच्छम्बरस्य' (ऋ० २।१९।६)। **व्यैरयत् व्यगमयत्। व्यध्वंसदित्यर्थः।**
- 'वि गोभिरद्रिमैरयत्' (तै० ब्रा० १।५।८।२)। **व्यैरयत् विशेषेण प्रेरितवान्।**
- 'त्रेधा सहस्रं वि तदैरयेथाम्' (तै० सं० ७।१।६।२७)। **तद् गवां सहस्रं विभक्तवन्तौ, विभज्य व्यवस्थापितवन्तौ प्राप्तवन्तौ।**
- 'अहं पुरो मन्दसानो व्यैरम्' (ऋ० ४।२६।३)। **व्यैरं व्यक्षिपमध्वंसयम्।**

## उक्ष्
- उक्ष् (उक्ष सेचने)।
- 'तां व्यौक्षत्' (श० ब्रा० २।२।४।५)। **व्यौक्षत्=प्रौक्षत्।**

## उच्छ्
- उच्छ् (उच्छी विवासे)।
- 'इयमेव सा या प्रथमा व्यौच्छत्' (अथर्व० ३।१०।४)। **व्यौच्छत्=व्यभासीत्। तमोनिरसनं कृतवतीति तु सायणः। स चार्थिकोऽर्थः।**
- 'उषा नो व्युच्छतु' (अथर्व० ७।७२।१)। **विवासिता प्रकाशिता भवत्विति सायणः।**
- 'उषो अद्येह सुभगे व्युच्छ' (ऋ० १।११३।७)। **व्युच्छ=विभाहि।**
- 'या व्यूषुर्याश्च नूनं व्युच्छान्' (ऋ० १।१०।१३, ३।५५।१)। **नूनमिदानीमायतौ वा। व्युच्छान् इति पञ्चमो लकारः।**
- 'अहा यदिन्द्र सुदिना व्युच्छान्' (ऋ० ७।३०।३)। **सुदिना=सुदिनानि। अत्यन्तसंयोगे द्वितीया।**
- 'व्युष्टिरेषा परा स्त्रीणां पूर्वं भर्तुः परां गतिम्। गन्तुम्…' (भा० आदि० १५८।२२)॥ **व्युष्टिः फलम्। परा व्युष्टिर्महद् भाग्यम्। स्नातानां शुचिभिस्तोयैर्गाङ्गैश्च प्रयतात्मनाम्। व्युष्टिर्भवति या पुंसां न सा क्रतुशतैरपि ( )॥ व्युष्टिः पुण्यवृद्धिः।**
- 'सेयं दानकृता ब्युष्टिरनुप्राप्ता सुखं त्वया' (भा० वन० २६१।२६)। **व्युष्टिः समृद्धिः, भूतिः। ब्युष्टिः फले समृद्धौ चेति मेदिनी।**
- 'जननाद् दशरात्रे व्युष्टे' (गो० गृ० २।८।८)। **व्युष्टे=अतिक्रान्ते। औपचारिकः प्रयोगः। यथा रजनी व्युष्टा इत्युक्ते प्रभातेति मुख्योऽर्थः, समाप्तेति च गोणः।**
- 'उच्यमानं न गृह्णामि तस्येयं व्युष्टिरागता' (रा० ६।१११।१९)। **व्युष्टिः फलम्।**
- 'तस्यैव तपसो व्युष्ट्या प्रसादाच्च स्वयम्भुवः' (रा० ६।९२।२७)। **व्युष्टिनिर्वेशः फलप्राप्तिः।**
- 'व्युष्टिं रूपेण' (तै० सं० ५।७।१९)। **व्युष्टिः प्रभातम्।**
- 'एकया स्तुवतेति सप्तदश सृष्टीरुपधाय ऋतूनां पत्नीति पञ्चदश व्युष्टीरुपदधाति' (वाराहश्रौ० २।२।१।१७)। **व्युष्टय इष्टकाविशेषाः।**

## उन्द्
- उन्द् (उन्दी क्लेदने)।
- 'आदिद् घृतेन पृथिवीं व्यूदुः' (ऋ० अथर्व० ६।२२।१)। **व्यूदुः=व्युञ्दाञ्चक्रुः=आर्द्री चक्रुः।**

## उब्ज्
- उब्ज् (उब्ज आर्जवे)।
- 'वरुणेन समुब्जितां मित्रः प्रातर्युब्जतु' (अथर्व० ९।३।१८)। **वरुणेन नामितां (संवृतां) मित्रो देवः प्रातर्विवृणोत्वित्यर्थः। शालामिति विशेष्यम्।**

## ऊर्णु
- ऊर्णु (ऊर्णुञ् आच्छादने)।
- 'आदिद् दामानं सवितर्व्यूर्णुषेऽनूचीना जीविता मानुषेभ्यः' (ऋ० ४।५४।२)। **व्यूर्णुषे=प्रकटी करोषि।**
- 'तं व्यूर्णुवन्तु सूतवे' (अथर्व १।११।२)। **विगताच्छादनं कुर्वन्तु।**
- 'वि द्यामौर्णोन्महिना विश्वचक्षाः' (वा० सं० १७।१८)। **व्यौर्णोत्=आच्छादितवानित्यर्थ इत्युवटमहीधरौ।**
- 'व्यूर्ण्वती दाशुषे वार्याणि' (ऋ० ५।८०।६)। **व्यूर्ण्वती=व्यूर्णुवती=विवृण्वती।**

## ऊह्
- ऊह् (ऊह वितर्के)।
- 'स वै स्रचौ (जुहूमुपभृतं) च व्यूहति' (श० ब्रा० १।८।३।१)। **विश्लेषयति पृथक् करोति।**
- 'स ऋचौ व्यौहत्' (श० ब्रा० १०।४।२।२३)। **व्यौहत्=व्यभजत्।**
- 'तद्वद् योगबलं लब्ध्वा व्यूहते विषयान् बहून्' (भा० शां० ३००।२३)। **व्यूहते विक्षिपति तुच्छी करोति।**
- 'व्यूहेदेकाक्षरीभावात्पदेषूनेषु सम्पदे' (ऋ० प्राति० १७।१३)। **व्यूहेत्=विगृह्णीयात्। विसंहितं कुर्यात्।**
- 'व्यूढोरस्को वृषस्कन्धः' (रघु० १।१३)। **व्यूढोरस्कः=विपुलवक्षाः।**
- 'शर्कराः सिकता व्यूहेत्' (तै० सं० ५।२।६।१)। **पार्थक्येन विकिरेत्, विस्तृणीयात्।**
- 'व्यूह रश्मीन्' (समूह) (वा० सं० ४०।१६)।
- 'व्यूहध्वं वाहिनीम्' (भा० वि० ३९।८)। **युद्धोचितविन्यासविशेषेण स्थापयतेत्यर्थः।**
- 'सीमन्तं व्यूहति' (आश्व० गृ० १।१२।४)। **सीमन्तो यथा भवति तथा केशान्पृथक् करोति।**
- 'भवन्ति वीरस्याक्षय्या व्यूहतः समरे रिपून्' (भा० वि० ४३।१३)। **व्यूहतः क्षिपतः, निरस्यतः।**
- 'व्यूहन्निव जनौघं तं शनै राजकुलं ययौ' (रा० २।५।२१)। **व्यूहन् विभजन्, एकतः कुर्वन्नित्यर्थः।**
- 'व्यूह्य स्थितः किञ्चिदिवोत्तरार्धम्' (रघु० १८।५१)। **व्युह्य=विस्तार्य।**
- 'व्यूह्यात्मानं चतुर्धा वै वासुदेवादिमूर्तिभिः। सृष्ट्यादीन् प्रकरोत्येष विश्रुतात्मा जनार्दनः॥' व्यूह्य=विभज्य। व्युह्येति तु युक्तम्।**
- 'तस्मादनुष्टुभं छन्दांसि नानुव्यूहन्ति' (पञ्च० ब्रा० ६।१।११)। **छन्दांसि गायत्र्यादीनि अनुष्टुभः स्थाने न प्रयुज्यन्ते न चानुष्टुप् तेषां स्थान इत्याह।**
- 'संसर्पता प्रतिघातिना द्रव्येण न व्युह्यते' (न्याभा० ४।२।२२)। **व्युह्यते प्रतिहन्यते।**
- 'वाजवतीभ्यां व्यूहति' (तै० सं० १।७।४)। **विश्लेषयति।**
- 'तस्य त्रेधा महिमानं व्यौहत' (तै० ब्रा० १।१।५।८)। **व्यौहत व्यभजत। तादर्थ्यात्।**
- 'कटार्थेषु वीरणेषु व्युह्यमानेषु कटं करोतीति भवति' (न्याभा० २।२।६४)। **व्युह्यमानेषु विन्यासविशेषेण ग्रथ्यमानेषु।**

## ऋध्
- ऋध् (ऋधु संराद्धौ)।
- 'यं कामयेताङ्गैरेनं व्यर्धयानीति' (ऐ० ब्रा० ३।३)। **व्यृद्धिर्वियोग इति गोविन्दस्वामी।**

## ॠ
- ॠ (ॠ गतौ)।
- 'अलातृणो वल इन्द्र व्रजो गोः पुरा हन्तोर्भयमानो व्यार' (ऋ० ३।३०।१०)। **व्यारेत्यर्तेर्विपूर्वाल्लिटि रूपम्। स्वयमेव विवृतौ बभूवेत्यर्थः।**

## ॠध्
 - ॠध् (ॠधु वृद्धौ)।
- 'पशुभिर्व्यृध्येत्' (श० ब्रा० १३।१।३।८)। **व्यृद्धो वियुक्तः स्यात्।**
- 'मिथनेन व्यृद्धः' (श० ब्रा० २।१।२।४)।
- 'इन्द्रस्यानु व्यृद्धिं क्षत्रं सोमपीथेन व्यार्ध्यत' (श० ब्रा० १२।४।६, ऐ० ब्रा० ७।२८)। **व्यार्ध्यत=व्ययुज्यत।**
- 'क्षत्रेणैनं व्यर्धयानि' (श० ब्रा० १२।४।४।४।६)। **विनाकरोमि, क्षत्रादेनं सोमपीथमाच्छिनद्मि।**
- 'मा वनिं मा वाचं नो वीर्त्सीः' (अथर्व० ५।७।६)। **व्यृद्धां मा चिकीर्षीरित्याह।**
- 'तदाहुः। व्यृद्धं वा एतद् यज्ञस्य' ( )। **ऋद्धिहीनमित्यर्थः। विशब्दोऽभावे।**

## ऋष्
- ऋष् (ऋषी गतौ)।
- '(ओषधयः) व्यृषन्तु दुरितं तीक्ष्णशृङ्ग्याः' (अथर्व० ८।७।९)। **विगमयन्त्वित्यर्थः।**

## कच्
- कच् (कच बन्धने)।
- 'विकचकिंशुकसंहतिरुच्चकैः' (शिशु० ६।२१)। **विकचा=व्याकोशा। अत्र विर्धात्वर्थविपर्यासकृत्।**

## कत्थ्
- कत्थ् (कत्थ श्लाघायाम्)।
- 'प्राकृता ह्यकृतात्मानो लोकेस्मिन् कुलपांसनाः निरर्थकं विकत्थन्ते यथा राम विकत्थसे' (रा० ३।३५।२१)। **विकत्थन्ते आत्मानं श्लाघन्ते, आत्मानमुच्चैर्वदन्ति।**
- 'का खल्वनेन प्रार्थ्यमाना विकत्थते' (विक्रम० २)। **उक्तोऽर्थः।**
- 'न चार्जुनः कलापूर्वो मम दुर्योधनस्य च। सदा भवान्फाल्गुनस्य गुणैरस्मान् विकत्थते' (भा० वि० ३९।४०)। **इयं कर्णोक्तिः। विकत्थते निन्दति, अपकृष्टान् कथयति।**
- 'न पौरुषेणापि विकत्थतेऽन्यान्' (भा० उ० ३३।११३)। **विकत्थते=न्यक्करोति। खलीकरोति।**
- 'विलपन्तं बहुविधं भीतं परविकत्थने' (भा० उ० ५५।२७)। **परविकत्थने=परगुणाख्याने।**
- 'भवन्त्यनाप्ताः स्वे तन्त्रे प्रायः परविकत्थकाः' (चरके)। **स्वं शास्त्रमजानन्तः परदूषका भवन्तीत्याह।**
- 'विकत्थयित्वा राजानं ततः प्राह' (द्रौपदी० ९।१०)। **विकथयित्वा=विकत्थ्य=अवमान्य।**

## कथ्
- कथ् (कथ वाक्यप्रबन्धे)।
- 'देवमिवाचार्यमुपासीताऽविकथयन्' (आप० ध० १।२।६।१३)। **अविकथयन्=व्यर्थां कथामकुर्वन्। कथादिभ्यष्ठक (४।४।१०२) सूत्रे विकथेति पठ्यते। व्यर्था कथा विकथा। विकथायां साधुः प्रवीणो वैकथिकः।**

## कम्प्
- कम्प् (कपि चलने)।
- 'स्फुरति नयनं वामो बाहुश्च मुहुर्विकम्पते' (मृच्छ० १।१३)। **विकम्पते=वेपते।**
- 'स्वधर्ममपि चावेक्ष्य न विकम्पितुमर्हसि' (गीता २।३१)। **विकम्पितुम्, विचलितुम्, व्यथितुम्, विह्वलितुम्।**
- 'स्वस्थानान्न विकम्पेत' (भा० वि० १०९)। **न विकम्पेत=न निवर्तेत, न व्यावर्तेत। स्वं स्थानं न रहयेदित्यर्थः।**
- 'वदनं तद् वदान्याया वैदेह्या न विकम्पते' (रा० २।६०।१७)। **नास्या वाक् सज्जति भाषभाणाया इत्यर्थः।**
- 'किं यासि बालकदलीव विकम्पमाना' (मृच्छ० १।२०)। **विकम्पमाना=वेपथुमती।**

## कल्
- कल् (कल गतौ संख्याने च)।
- 'श्रयति सौख्यममुं जनता श्रिता विकलिता कलितापशतैरपि' (पारिजात० १०।२५)। **विकलिताऽभिभूता, असमर्थीकृता, व्याकुला, क्षुभिता।**

## काङ्क्ष्
- काङ्क्ष् (काक्षि वाछि काङ्क्षायाम्)।
- 'स विकाङ्क्षन् भृशं रामम्' (रा० ३।४६।१)। **अनिच्छन्नित्यर्थ इति गोविन्दराजः।**
- 'कैकेय्याः प्रियकामार्थं तदविकाङ्क्षया' (रा० २।५२।२४)। **अविशङ्कयेति टीकाकारो रामः पठति।**
- 'दुःखोपायस्य मे वीर विकाङ्क्षा परिवर्तते' (भा० द्रोण० ८०।१६)। **विकाङ्क्षा विसंवादः, मिथ्यात्वं विरोधः। विकाङ्क्षा विचारणाऽनिश्चय इत्यन्ये।**
- 'न मे विकाङ्क्षा जायेत त्यक्तुं त्वां पापनिश्चयाम्' (रा० २।७३।१८)। **विकाङ्क्षा=इच्छाऽभावः, विचारः।**
- 'पृष्ठमारोह मे देवि न विकाङ्क्षस्व शोभने' (रा० ५।३७।२६)। **न विकाङ्क्षस्व=मा ते विचारणा भूत्। ताण्ड्यब्राह्मणे (६।९।२२)। विकाङ्क्षतिः प्रतीक्षणे प्रयुक्तः।**
- 'व्युत्थानं विकाङ्क्षद्भिः कथाभिः प्रतिलोभ्यते' (भा० शां० ११।४३)। **विकाङ्क्षद्भिरभीच्छद्भिः।**
- 'कैकेय्याः प्रियकामार्थं कार्यं तदविकाङ्क्षया' (रा० २।५२।२४)। **इदं पुस्तके धृतपूर्वमिहार्थान्तरन्यासाय पुनर्ध्रियते। विकाङ्क्षाऽनादर इति भूषणम्।**

## कस्
- कस् (कस गतौ)।
- 'विकसति हि पतङ्गस्योदये पुण्डरीकम्' (मालती० १।२८)। **भेदमुपैतीत्यर्थः।**
- 'निजहृदि विकसन्तः सन्ति सन्तः कियन्तः' (भर्तृ० २।७८)। **हर्षवशाद् हृदयविकासं हृत्स्फातिं लभमाना इत्यर्थः।**
- 'पुरारूढे स्नेहे परिचयविकासादुपचिते' (उत्तर० ६।२८)। **विकासो वृद्धिः।**
- 'चन्द्रो विकासयति कैरवचक्रवालम्' (भर्तृ० २।७३) ॥ **ग्रसितस्कभितस्तभितोत्तभितचत्तविकस्त-- (पा० ७।२।३४) इत्यत्रच्छन्दसीडभावो निपातितः।**
- 'त्रिधा ह श्यावमश्विना विकस्तमुज्जीवस ऐरयतम्' (ऋ० १।११७।२४)। **विकस्तं विदीर्णम्।**
- 'उत्तानाया हृदयं यद्विकस्तम्' (वा० सं० ११।३९)। **उक्तोऽर्थः।**
- 'तालव्यान्तोप्ययमिति केचिद्--बालेन्दुवक्राण्यविकाशभावात् बभुः पलाशान्यतिलोहितानि' (कु० ३।२९)।
- 'विकाशमीयुर्जगतीशमार्गणाः' (कि० १५।५२)।

## काश्
- काश् (काशृ दीप्तौ)।
- 'स तैः क्रीडन्धनुष्मद्भिर्व्योग्नि वीरो व्यकाशत' (रा० ५।४०।१०)। **व्यकाशत=अभासत।**
- 'श्रेणीकृता व्यकाशन्त क्रौञ्चाः' (भा० ५।४०।१०)।
- 'विचाकशच्चन्द्रमा नक्तमेति' (ऋ० १।२४।१०)। **भूयो भूयो भासमानः।**
- 'आदित्य इव तं देशं कृत्स्नं सर्वं व्यकाशयत्' (भा० आदि० २१६।१९)। **प्राकाशयदित्यर्थः।**

## कित्
- कित् (कित निवासे रोगापनयने च)।
- 'सा हैनमभिराधयाञ्चकार। स व्यचिकित्सज्जुहवानि मा हौषम्' (श० ब्रा० २।२।४।६)। **व्यचिकित्सत्=व्यमृशत्=व्यचारयत्।**
- 'अनन्तरं क्षत्रियस्य तत्र किं विचिकित्स्यते' (भा० शां० १३०।१६)। **प्रायश्चित्तादिकं किं विधीयत इत्याह।**
- 'या राजन् विचिकित्सिथाः' (भा० उ० ७३।२७) **मा संशयिष्ठाः।**
- 'नूनमिति विचित्सार्थीयो भाषायाम्' (नि० १।५।१२)। **विचिकित्सा विवेकपूर्वकोऽभिप्राय इति दुर्गः।**
- 'येयं प्रेते विचिकित्सा मनुष्ये अस्तीत्येके नायमस्तीति चैके' (कठोप० १।१।२०)। **विचिकित्सा संशयः।**
- 'द्रव्यस्य विचिकित्सार्थं गुणदोषौ शुभाशुभौ' (भा० पु० ११।२१।३)। **विचिकित्सा तत्त्वबुभत्सा। भागवतादन्यत्र दुर्लभोऽयमर्थः।**
- 'न दक्षिणा वि चिकिते न सव्या' (तै० सं० २।१।११।१७)। **वि चिकिते विशेषेण जानामि। दक्षिणा=दक्षिणम्। सव्या सव्यम्।**
- 'वि वां चिकित्सदृतचिद्ध नारी' (ऋ० ४।१६।१०)। **विचिकित्सत् संशयितवती सन्दिदिहे।**

## कुञ्च्
- कुञ्च् (कुञ्च क्रुञ्च कौटिल्याल्पाभावयोः)।
- **कर्णौ विकुञ्चयति। सङ्कोचयति।**
- 'विकुञ्च्य कर्णौ हनुमानुत्पपात' (रा० ५।५।१८)।

## कुष्
- कुष् (कुष निष्कर्षे)।
- 'कोशः कुष्णातेः। विकुषितो भवति।' (नि० ५।२६) **विविधं कुषितो विकुषितः। सुषिरत्वात्।**
- 'कुलं कुष्णातेः, विकुषितं भवति' (नि० ६।२२।४)। **विकुषितं विस्तीर्णं ततं प्रथितम्।**
- 'शश्वदिति विचिकित्सार्थीयो भाषायाम्' (नि० १।५)। **विचिकित्सा निश्चय इति महेश्वरः।**

## कूज्
- कूज् (कूज अव्यक्ते शब्दे)।
- 'तत्र हंसाः प्लवाः क्रौञ्चाः सारसाश्चैव राघव। वल्गुस्वरा विकूजन्ति' (रा० ३।७६।७)। **नाना वाश्यन्त इत्यर्थः। विशब्दो नानार्थे।**

## कृ
- कृ (डुकृञ् करणे)।
- 'मनः सृष्टिं विकुरुते चोद्यमानं सिसृक्षया' (मनु० १।७५)। **विकुरुते=करोति, उत्पादयति।**
- 'एकं विचक्र चमसं चतुर्धा' (ऋ० ४।३५।२)। **विचक्र (यूयं)=विभेज=विभक्तं कुरुथ स्म।**
- 'स त्रेधाऽऽत्मानं व्यकुरुत' (बृ० उ० १।२।३)। **व्यभजदित्यर्थः।**
- 'वि भा अकः ससृजानः पृथिव्याम्' (ऋ० ७।८।२)। **व्यकः=व्यकरोत्=अप्रथयत्।**
- 'त्वष्टा वै सिक्तं रेतो विकरोति' (श० ब्रा० १।९।२।१०)। **विकरोति परिणमयति। रूपान्तरमस्य करोतीत्यर्थः। पुष्णातीति त्वार्थिकोऽर्थः।**
- 'देहत्वेन परिणामो विकार इति भट्टभास्करः' (ऐ० ब्रा० २।३९)।
- 'उभौ विनिश्चयं कृत्वा विकुर्वाते वधैषिणौ' (भा० आदि २१०)।१६)। **विविधानि सिंहव्याघ्रादिरूपाणि गृह्णाते तिरोभावायेत्याह।**
- 'अष्टावक्रोऽन्वपृच्छत्तां रूपं विकुरुषे कथम्' (भा० अनु० २१।२)। **विकुरुषेऽन्यत्करोषि।**
- 'सम्पूज्यमानाः पुरुषैर्विकुर्वन्ति मनो नृषु। अपास्ताश्च तथा राजन् विकुर्वन्ति तथा स्त्रियः' (भा० अनु०)॥ **मनो विकुर्वन्ति=मनोऽन्यथयन्ति, अपरक्तं कुर्वन्ति।**
- 'यस्मादुद्विजते लोकः कथं तस्य भवो भवेत्। अन्तरं तस्य दृष्ट्वैव लोको विकुरुते ध्रुवम्' (भा० वन० २८।२२)॥ **अपरक्तो भवति, अपकुरुते, विरोधमाचरति, शत्रूयते, द्रुह्यतीति वाऽर्थः।**
- 'रक्षिता यत्नतोपीह भर्तृष्वेता विकुर्वते' (मनु० ९।१५)। **व्यभिचाराश्रयणेन भर्तृषु विक्रियां गच्छन्तीत्याह।**
- 'हीनान्यनुपकर्तॄणि प्रवृद्धानि विकुर्वते' (रघु० १७।५८)। **विरुद्धं चेष्टन्ते, अपकुर्वन्तीति यावत्।**
- 'ब्रह्मदत्तो विकुर्वीत यदि' (कथा० २०।२१९)।
- 'यस्यां पूर्वे पूर्वजना विचक्रिरे' (अथर्व० १२।१।५)। **विचक्रिरे=विक्रियामापुः। विविधां विरुद्धां वा चेष्टामकुर्वन्नित्यर्थः।**
- 'यस्यां भूमौ। कालो हेतु विकुरुते स्वार्थस्तमनुवर्तते' (भा० शां० १३९।१५७)। **विकुरुते=उत्पादयति।**
- 'क्रोष्टा विकुरुते स्वरान्' (पा० १।३।१५७ सूत्रवृत्तौ)। **विकरुते=उत्पादयति।**
- 'यत्त्वादृशो विकुर्वीत यशस्वी लोकविश्रुतः' (भा० उ० १३४।३३)। **विकारमपसरणलक्षरणमाप्नुयाद् इत्यर्थः।**
- 'अन्यथैव हि मन्यन्ते पुरुषास्तानि तानि च। अन्यथैव प्रभुस्तानि करोति विकरोति च' (भा० वन० ३०।३०)॥
- 'ईशित्वं च वशित्वं च लघुत्वं मनसश्च ते। विकुर्वते महात्मानः…' (भा० आश्व० ३९।१२)॥ **विकुर्वते=कुर्वते।**
- 'अश्वसधर्माणो हि मनुष्याः कर्मसु नियुक्ता विकुर्वते' (कौ० अ० २।९।२७)। **विकुर्वते=विचेष्टन्ते=विरुद्धं चेष्टन्ते।**
- 'यस्याः पुरो देवकृतीः क्षेत्रे यस्या विकुर्वते' (अथर्व० १२।१।४३)।
- 'ओदनस्य पूर्णाश्छात्रा विकुर्वते' (पा० १।३।३५ सूत्रे वृत्तौ)। **निष्फलं चेष्टन्त इत्यर्थः। विकुर्वते सैन्धवाः। साधुदान्ताः शोभनं वल्गन्तीत्यर्थ इति पूर्वत्र सूत्रे वृत्तिः।**
- 'अनार्य इति मामार्याः पुत्रविक्रायकं ध्रुवम्। विकरिष्यन्ति रथ्यासु सुरापं ब्राह्मणं यथा' (रा० २।१२।७८)॥ **विकरिष्यन्ति=निन्दिष्यन्ति, विगर्हिष्यन्ते।**
- 'पादौ विकुरुते' (सूश्रत० १।१५।१५)। **विकुरुते--इतस्ततो विक्षिपति।**
- 'भुजौ दीर्घौ विकुर्वाणम्' (रा० ३।७४।१८)। **प्रसारयन्तम्, वितन्वानम् इत्यर्थः।**
- 'घोरौ भुजौ विकुर्वाणम्' (रा० ३।६९।३१)। **इति वा पाठः। समानोऽर्थः।**
- 'विकुर्वाणो मुनीनां च व्यचरत्स महोमिमाम्' (भा० वन० १३५।५०)। **विकुर्वाणः=अपकुर्वाणः=बाधमानः=पीडयमानः।**
- 'शत्रोर्मिथत्या कृणवन्वि नृम्णम्' (ऋ० ७।४८।३)। **विकृणवन्=विहिंसन्, उत्सादयन्, उज्जासयन्।**
- 'भगदत्ते विकुर्वाणे कौन्तेयः कृष्णमब्रवीत्' (भा० द्रोण० २७।२)। **विकुर्वाणे=विविधाः क्रियाः कुर्वाणे।**
- 'दिव्यवस्त्रं विकुर्वाणस्त्रिगर्तान्प्रित्यमर्षणः' (भा० वि० ३३।३१)। **विकुर्वाणः=प्रयुञ्जानः।**
- 'ऐन्द्रमस्त्रं विकुर्वाणमुभे चाप्यग्निमारुते' (भा० उ० १४२।६)। **उक्तोऽर्थः। द्रोणपर्वण्यन्यत्रापि (५।४३, ८।४६, १९३।४०) विकुर्वाणशब्द एतदर्थकः प्रयुक्तः।**
- 'विकुर्वाणौ कथाश्चित्राः' (भा० आश्व० ५२।४)। **इह नार्थो विना। वैविध्यं नानात्वं चित्रशब्देनैवोक्तम्।**
- 'अजय्या जैत्रमूहुस्तं विकुर्वाणाः स्म सैन्धवाः' (भा० द्रोण० ११२।६७)। **विकुर्वाणाः=प्रहृष्यन्तः। अमरोप्याह--हर्षमाणो विकुर्वाणः प्रमना हृष्टमानसः।**
- 'नेत्राभ्यां विकुर्वाणम्' (सुश्रुत० १।१२१।१८)। **अन्तःक्षोभं (दौःस्थ्यम्) नेत्राभ्यामाविर्भावयन्तम् इत्यर्थः।**
- 'आकाशात्तु विकुर्वाणात्सर्वगन्धवहः शुचिः। वायुरुत्पद्यते…' (मनु० १।७६)॥ **विकुर्वाणात्=विकारजनकात्।**
- 'कवचानि महार्हाणि वैदूर्यविकृतानि च' (भा० १।१४२९)॥ **वैदूर्यैर्विद्रुमैरलङ्कृतानि। प्रत्युप्तविद्रुमाणीत्यर्थः।**
- 'पादुके हेमविकृते' (रा० २।११३।३३)। **हेम्ना विचित्रतया कृते इत्यर्थः।**
- 'विकृतः सोमशोणितः' (हरि० १।४१।३२)। **विकृतोऽभिषुतः। समासैकदेशस्यापि सोमस्य विशेषणमिदम्।**
- 'बालाश्च न प्रमीयन्ते विकृतं न च जायते' (मनु० ९।२४७)। **व्यङ्गं न किं चिद्भूतमुत्पद्यत इत्याह।**
- 'विकृतं प्राप्नुयाद् वधम्' (मनु० ९।२९१)। **नासाकरचरणकर्णादिभङ्गपूर्वं वधम्।**
- 'त्वं हि कर्ता विकर्ता च भूतानामिह सर्वशः' (भा० वन० २०१।२३)। **विकर्ता=संहर्ता। अङ्गुलीयकं स्वर्णस्य विकृतिः (=विकारः रूपान्तरम्)।**
- 'मरणं प्रकृतिः शरीरिणां विकृतिर्जीवितमुच्यते बुधैः' (रघु० ८।८७)। **प्रकृतिः स्वभावः। मरणं ध्रुवमित्यर्थः। जीवितं यादृच्छिकम्।**
- 'सावलेपमुपलिप्सिते परैरभ्युपैति विकृतिं रजस्यपि' (कि० १३।५६)। **विकृतिं विकारं क्रोधलक्षणमुपैतीत्याह।**
- 'सत्त्वानामपि लक्ष्यते विकृतिमच्चित्तं भयक्रोधयोः' (शा० २।५)। **विकृतिमत्=क्षुभितम् अस्वस्थम्।**
- 'श्मश्रुप्रवृद्धिजनिताननविक्रियांश्च' (रघु० १३।७१)। **विक्रिया=विकारः, परिवृत्तिः।**
- 'अथ तेन निगृह्य विक्रियामभिशप्तः फलमेतदन्वभूत्' (क० ४।४१)। **विक्रिया क्षोभः।**
- 'साधोः प्रकोपितस्यापि मनो नायाति विक्रियाम्' (सुभाषितम्)।
- 'लिङ्गैर्मुदः संवृतविक्रियास्ते' (रघु० ७।३०)। **संवृतविक्रिया निगूढमत्सराः।**
- 'विक्रियायै न कल्पन्ते सम्बन्धाः सदनुष्ठिताः' (कु० ६।२९)। **विक्रियायै न कल्पन्ते=हानये न जायन्ते।**
- 'भ्रूविक्रियायां विरतप्रसङ्गैः' (कु० ३।४७)। **भ्रूविक्रिया=भ्रूविलासः। रोमविक्रिया=रोमाञ्चः, पुलकोद्गमः। लोमहर्षः।**
- 'इत्याप्तवचनाद्रामो विनेष्यन् वर्णविक्रियाम्' (रघु० १५।४८)। **वर्णविक्रिया=वर्णधर्मव्यतिक्रमः, तं विनेष्यन् अपनेष्यन्।**
- 'विकारहेतौ सति विक्रियन्ते येषां न चेतांसि त एव धीराः' (कु० १।५९)।
- 'नेत्रवक्त्रविकारैश्च लक्ष्यतेन्तर्गतं मनः' (पञ्चत० १।४४)। **विकारः परिवृत्तिः, आकारपरिवर्तनम्, रूपान्तरपरिग्रहः।**
- 'प्रमथमुखविकारैर्हासयामास गूढम्' (कु० ७।९५)। **मुखविकारैर्मुखवैरूप्यैः।**
- 'विकारं खलु परमार्थतोऽज्ञात्वानारम्भः प्रतीकारस्य' (शा० ४)। **विकारो रोगः। प्रतीकारश्चिकित्सा।**
- 'मूर्छन्त्यमी विकाराः प्रायेणैश्वर्यमत्तेषु' (शा० ५।१८)। **विकाराश्चेतोवृत्तिपरिवृत्तयः, कृतकर्मविस्मृतिलक्षणाः।**
- 'कुतः परस्मिन् पुरुषे विकारः' (कि० १७।२३)। **निर्विकारे परमात्मनि कोपरूपो विकारः कुतः।**
- 'भ्रमति भुवने कन्दर्पाज्ञा विकारि च यौवनम्' (मालती० १।१७)। **विकारि कामादिविकारविधेयम्।**
- 'उत्तान एव स्वपिति पादौ विकरोति च' (अष्टाङ्ग० शारीर० ५।५८)। **विकरोति नाना करोतीति हृदयबोधिकायाम्। विकरोति=व्याकरोति।**

## कृत्
- कृत् (कृती छेदने)।
- 'तस्मादस्य यत्रैव क्व च कुशो वा यद्वा विकृन्तति तत एव लोहितमुत्पतति' (श० ब्रा० ३।१।२।१६)। **विकृन्तति ईषच् छिनत्ति। विशब्दोऽल्पीभावे।**
- 'इन्द्रो वलं रक्षितारं दुघानां करेणेव वि चकर्ता रवेण' (ऋ० १०।६७।६)। **विचकर्त=खण्डशश्चकार शकलानि चकार।**
- 'वि पर्वशश्चकर्त गामिवासिः' (ऋ० १०।७९।६)। **उक्तोऽर्थः।**
- 'कुञ्जरान् कुञ्जरारोहान् पदातीन् रथिनो रथान्। आप्लुत्याप्लुत्य दशनैर्नखैश्च विचकर्तिरे' (रा० ६।१९।१०)॥

## कृष्
- कृष् (कृष विलेखने)।
- 'शुनं न फाला विकृषन्तु भूमिम्' (ऋ० ४।५७।८)। **विकृषन्तु विशेषेण कृषन्तु।**
- 'अग्निं विक्रक्ष्यत्सु सर्वौषधं च वप्स्यत्सु' (लाट्या० श्रौ० ५।८)।
- 'ततः शरं तु नैषादिरङ्गुलीभिर्व्यकर्षत' (भा० आदि० १३२।५९)। **व्यकर्षत=आयंस्त।**
- 'यजमानं वा एतद् विकर्षन्ते यदाहवनीयात्पशुश्रपणं हरन्ति' (तै० सं० ३।१।३।२)। **विकर्षन्ते प्रमुष्णन्ति, लुण्टन्ति।**
- 'एष ह वाव क्षत्रियोऽविकृष्टो यमेवंविदो याजयन्ति। अथ ह तं व्येव कर्षन्ते यथा ह वा इदं निषादाः…। वित्तमादाय द्रवन्ति' (ऐ० ब्रा० ८।११)। **उक्तोऽर्थः।**
- 'कच्चिद् बलस्य भक्तं च वेतनं च यथोचितम्। सम्प्राप्तकाले दातव्यं ददासि न विकर्षसि' (भा० सभा० ५।४८)॥ **न विकर्षसि=कालं नातिक्रामसि। प्राप्तकालं दानं न व्याक्षिपसि, न विलम्बयसीत्यर्थः।**
- 'यज्ञं विकृष्टमनु विक्रक्ष्ये' (श० ब्रा० ११।८।४।२)। **विकृतमनु विकरिष्य इत्याह।**
- 'विकृष्टं त्वेनं स भूयो विकर्षेत' (श० ब्रा० ९।५।१।६३)। **उक्तोऽर्थः।**
- 'दुर्योधनवधे यानि रोमाणि हृषितानि नः। अद्यापि न विकृष्यन्ते तानि तद्विद्धि भारत' (भा० शल्य० ६१।१६)॥ **न विकृष्यन्ते=न न्यञ्चन्ति।**
- 'आरुजन् विरुजन्पार्थो ज्यां विकर्षंश्च पाणिना' (भा० द्रोण० १२७।३१)। **विकर्षन्=अत्यर्थं कर्षन्।**
- 'सम्प्रकर्षन् विकर्षंश्च सेनाग्रं समलोडयत्' (भा० द्रोण० १२७।३१)। **विकर्षन्=विक्षिपन्।**
- 'नैव मृत्युरनिष्टो नो निःसृतानां गृहात्स्वयम्। जलमग्निस्तथा वायुरथवापि विकर्षणम्' (भा० आश्रम० ३७।२७)॥ **विकर्षणम् अनशनम्, अनाशकः।**
- 'प्रकर्षणाकर्षणयोरभ्याकर्षविकर्षणैः' (भा० आदि० १९०।२५)। **विकर्षणं तिर्यक्पातनम्।**
- 'यः परमो विकर्षः सूर्याचन्द्रमसोः सा पौर्णमासी' (गो० गृ० १।५।७)। **विकर्षः=विप्रकर्षः। कृष्टय इति मनुष्यनाम।**
- 'कर्मवन्तो भवन्ति। विकृष्टदेहा वा (नि०)।
- 'ते श्रान्तवाहना दूता विकृष्टेन सता पथा' (रा० २।६८।२१)। **विकृष्टेन=विप्रकृष्टेन।**
- 'विकृष्य बलवद् धनुः' (भा० वन० १६७।३३)। **सज्यं शरमाकृष्येत्यर्थः।**
- 'इच्छःपक्षपुच्छाप्ययेषु चतुरङ्गुलं चतुरङ्गुलं संकर्षति विकर्षत्यन्ते (का० श्रौ० १६।८।१५)। **विकर्षति विस्तारयति।**
- 'प्रेक्षागृहाणां सर्वेषां त्रिप्रकारो विधिः स्मृतः। विकृष्टश्चतुरस्रश्च त्र्यस्रश्चैव प्रयोक्तृभिः' (ना० शा० २।११ इत्यस्यानन्तरं प्रक्षिप्तम्)॥ **विकृष्टो विभागेन कृष्टो दीर्घो न तु चतसृषु दिक्षु साम्येन।**

## कॄ
- कॄ (कॄ विक्षेपे)।
- 'व्यकीर्यत त्र्यम्बकपादमूले पुष्पोच्चयः पल्लवभङ्गभिन्नः' (कु० ३।६१)। **व्यकीर्यत=व्यक्षिप्यत।**
- 'असिर्गात्रं गात्रं सपदि लवशस्ते विकिरतु' (मालती० ५।३४)। **खण्डयत्वित्यर्थः।**
- 'एतद् यो वेद निहितं गुहायां सोऽविद्याग्रन्थिं विकिरतीह सौम्य' (मुण्डोप० २।१।१०)। **विकिरति=विस्रंसयति=भिनत्ति।**
- 'विकिरति मुहुः श्वासान्' (गी० गो० ५।१६)। **विकिरति=विसृजति, मुञ्चति।**
- 'तिलैश्च विकिरेन्महीम्' (मनु० ३।२३४)। **श्राद्धभूमौ तिलान् विकिरेत् विक्षिपेत्।**
- 'वसूनि तोयं घनवद् व्यकारीत्' (भट्टि० १।३)। **व्यक्षैप्सीत्, अदादित्यर्थः।**
- 'अवकरनिकरं विकिरति तत् किं कृकवाकुरिव हंसः' (भर्तृ०)। **विकिरति=अपस्किरते=आलिखति।**
- 'उच्छिष्टं भागधेयं स्याद् दर्भेषु विकिरश्च यः' (मनु० ३।२४५)। **विकिरः=विकीर्णः।**
- 'विकीर्णमूर्धजा' (कु० ४।४)। **पर्याकुलशिरोरुहा।**
- 'बहुधा विकीर्णध्वजः' (रा० ३।३४।२५)। **विकीर्णः=विदीर्णः।**
- 'विष्किरः शकुनिर्विकिरो वा' (पा० ६।१।१५०)।
- 'सर्वे शकुनयो भक्ष्या विष्किराः कुक्कुटादृते' (काशिका)।
- 'कुक्कुटो विकिराणाम्' (आप० ध० १।१७।२२)। **पादाभ्यां विकीर्य कीटधान्यादि ये भक्षयन्ति ते मयूरादयो विकिरा इत्युज्ज्वलायां हरदत्तः।**
- 'मरुदवनिरुहां रजो वधूभ्यः समुपहरन् विचकार कोरकाणि' (शिशु० ७।२६)। **विचकार विकासयामास।**
- 'पुप्लुवे कपिशार्दूलो विकिरन्निव रोदसी' (रा० ५।१।६९)। **विकिरन्=विक्षिपन्, वियुवन्।**

## क्लृप्
- क्लृप् (कृपू सामर्थ्य )।
- 'मुखस्य वर्णो न विकल्पतेऽस्य' (भा० वन ० १७।६)। **न विकल्पते=नान्यथा भवति, न भिद्यते।**
- 'काचो मणिर्मणिः काचो येषां बुद्धिर्विकल्पते' (पञ्चत० १।८७)। **विकल्पते=विपर्यस्यति, विपर्येति।**
- 'अथेदमधराच्यं करम्भेण विकल्पते' (अथर्व० ४।७।२)। **विगतसामर्थ्यं भवतीति सायणः।**
- 'नीवारा व्रीहिभिर्विकल्पेरन्नेकार्थत्वात्' (का० श्रौ० १।४।२ सूत्रविवरणे)। **नीवारा वा प्रयुज्यन्तां व्रीहयो वेति नैयत्यं नास्ति।**
- 'कथंचिन्न विकल्पन्ते विद्वद्भिश्चिन्तिता नयाः' (पञ्चत० १।३८५)। **न विकल्पन्ते=न सन्देहविषयतां यान्ति।**
- 'तेनोणादीनां परत्वं न विकल्पते' (विकल्प्यते) (पा० ३।१।२ सूत्रवृत्तौ)।
- 'आदिष्टो न विकल्पेत' (हितोप० २??।३)। **न विकल्पेत=इदं कर्तव्यं न वेति न विचारयेत्।**
- 'प्रेष्यमाणा विकल्पन्ते' (भा० शां० ५६।५०)। **विकल्पन्ते=कार्ये संशयं दर्शयन्ति।**
- 'ब्रह्मणा व्यहं कल्पयामि' (अथर्व० १२।२।३२)। **विकल्पयामि भिनद्मि, विशिनष्मि।**
- 'तत् सिषेवे नियोगेन स विकल्पपराङ्मुखः' (रघु० १७।४९)। **अनध्यवसायशून्यः।**
- 'मायाविकल्परचितैः' (रघु० १३।७५)। **मायाविकल्पा मायाविशेषाः।**
- 'तुल्यार्थयोर्हि तुल्यविषययोर्विकल्पो भवति न नानार्थयोः' (मी० सू० १०।६।३३ शा० भा०)।
- 'तस्य दण्डविकल्पः स्याद्यथेष्टं नृपतेस्तथा' (मनु० ९।२२८)। **दण्डनानात्वमित्यर्थः। दण्डेऽनियमः।**
- 'एवं सुरासुरगणाः समदेशकालहेत्वर्थकर्ममतयोऽपि फलेऽविकल्पाः' (भा० पु० ८।९।२८)। **अविकल्पाः=भेदशून्याः।**
- 'विकारको विकल्पानाम्' (भा० पु० १०।८५।११)।
- 'सृष्टं च पात्यनुयुगं यावत्कल्पविकल्पना' (वि० पु० १।२।६२)। **कल्पस्य सृष्टेर्विकल्पना विघटना।**
- 'पक्वान्नलेह्यपानानां मांसानां च विकल्पकाः' (भा० वन० ९२।२०)। **विकल्पका मृष्टामृष्टविभाजकाः।**
- 'नास्योभयोः पक्षयोर्मोक्षाधिगमो विकल्पते' (न्याभा० १।१।२२)। **विकल्पते सन्दिग्धो भवति।**
- 'उत्तरं दक्षिणं चापि अयनं न विकल्पयेत्। सर्वस्तेषां शुभः कालः…' (मात्स्य पु० १८४।६१)। **न विकल्पयेत् न विचारयेत्, न मीमांसेत।**
- 'तया वा इदं सहस्रं विकल्पयामहा इति' (पञ्च० ब्रा० २१।१।२)। **विकल्पयामहै विभजामहै।**
- 'येनास्योष्ट्रस्य भक्षणं न विकल्पयति स्वामी' (सिंहः) (पञ्चत० १।४०१ इतो नातिदूरे)। **न विकल्पयति न सन्दिग्धे, न सन्देहविषयी करोति।**

## क्रन्द्
- क्रन्द् (क्रदि आह्वाने रोदने च)।
- 'विक्रन्दितमहास्वनः शोकसागरः' (रा० २।५९।२९)। **विक्रन्दितमाक्रोशः।**

## क्रम्
- क्रम् (क्रमु पादविक्षेपे)।
- 'साधु विक्रमते' (वाजी) (पा० १।३।४१ सूत्रे वृत्तौ)। **अश्वादीनां गतिविशेषो विक्रमणमुच्यते। विक्रामत्यजिनसन्धिः (इहैव वृत्तौ प्रत्युदाहरणम्)। द्विधा भवतीत्यर्थः।**
- 'इदं विष्णुर्विचक्रमे त्रेधा निदधे पदम्' (ऋ० १।२२।१७)। **इदं (सर्वम्) पादक्रमैर्व्यापेत्यर्थः।**
- 'सृती विचक्रमे विष्वङ् साशनानशने उभे' (ऋ० १०।९०।४)। **चरणन्यासैराक्रान्तवानित्यर्थः।**
- 'विचक्रमे पृथिवीमेष एताम्' (ऋ० ७।१००।४)। **उक्तचर एवार्थः।**
- 'पृथिवीमनु विक्रमेऽहम्' (अथर्व० १०।५।२५)। **पृथिवीमुद्दिश्य क्रामामीत्यर्थः।**
- 'आतिष्ठस्व रथान्राजन् विक्रमस्व विहायसम्' (भा० आदि० ९३।१४)। **आरोह, उत्पतेत्यर्थः।**
- 'सखे विष्णो वितरं विक्रमस्व' (ऋ० ४।१८।११)।
- 'उरु विष्णो विक्रमस्व' (वा० सं० ??।३८)। **आयतान्क्रमानातिष्ठेत्याह। व्यध्वानः क्रामेयुः। विक्रामेयुः पृथग् गच्छेयुः।**
- 'एकपाद् द्विपदो भूयो विचक्रमे' (अथर्व० १३।२।२७)। **दूरमतिचक्रामेत्याह।**
- 'य एकमोजस्त्रेधा विचक्रमे' (अथर्व० १।१२।१)। **विचक्रमे विभक्तवानित्यर्थः प्रतिभाति।**
- 'स स्मरन्वै परिक्लेशं स्वपितुर्विक्रमिष्यति' (भा० उ० १७०।३)। **योत्स्यते, आस्कन्त्स्यति।**
- 'येषामुत्साहशक्तिर्भवति ते स्वल्पा अपि शत्रून् विक्रमन्ते' (पञ्चत०)। **विक्रमन्ते=विक्रामन्ति=अभिभवन्ति।**
- 'तांश्चैव विक्रमते जेतुम्' (भा० सभा० ५।६२)। **विक्रमते=क्रमते=उत्सहते।**
- 'तत्प्रहरणान्याच्छिद्य विक्रामतः' (मालती० ८।९)। **शूरवद् वर्तेते इत्यर्थः।**
- 'आरण्योऽग्निरिव हि दुःखामर्षजं तेजो विक्रमयति' (कौ० अ० ७।२।१०१)। **विक्रमयति=शूरवृत्तं कारयति।**
- 'अमुष्य त्वत्सेवासमधिगतसारं भुजवनं बलात् कैलासेपि त्वदधिवसतौ विक्रमयतः' (महिम्नः स्तोत्रे १२)। **भुजवनं बाहुसङ्घातमतिशौर्येण व्यापारयत इत्याह।**
- 'मेदिनीं दानवपते देहि मे विक्रमत्रयम्' (भा० वन० २७१।६७)। **विक्रमः क्रमः।**
- 'ततः सुमन्त्रस्त्वरितं गत्वा त्वरितविक्रमः' (रा० १।८।??)। **त्वरितविक्रमः त्वरितगमनः।**
- 'सदार्यौ राजपुत्रौ द्वौ धर्मज्ञौ धर्मविक्रमौ' (रा० २।११२।३)। **धर्मविक्रमौ धर्ममार्गवर्तिनौ।**
- 'शैनेयः श्येनवत्सङ्ख्ये व्यचरल्लघुविक्रमः' (भा० द्रोण० १२०।३५)। **लघुविक्रमः क्षिप्रचरणन्यासः।**
- 'अपाक्रामद्रथोपस्थाद् विक्रमांस्त्रीन्नरर्षभः' (भा० द्रोण० ४९।५)। **विक्रमः=क्रमः। लघुः शीघ्रः।**
- 'सर्वमावृत्त्य विक्रमम्' (मनु० ३।२१४)। **विक्रमम्=विशिष्टं क्रमम्=आनुपूर्वीं=परिपाटीम्।**
- 'गतेषु लोलाञ्चितविक्रमेषु' (कु० १।३४)। **विक्रमम्=गतिम्।**
- 'अनुत्सेकः खलु विक्रमालङ्कारः' (विक्रम० १)। **विक्रमः शौर्यम्। विसर्जनीयस्योष्मत्वाभावेनाविकृता स्थितिरपि विक्रम उच्यते।**
- 'यदस्मानपि विक्रान्तान्विक्रम्याक्रामति स्वयम्' (शि० भा० १४।३७)। **विक्रम्य सोत्साहं प्रवृत्त्य।**
- 'विक्रम्य तु हृतं चोरैर्न पालो दातुमर्हति' (मनु० ८।२३३)। **विक्रम्य बलप्रयोगं कृत्वा, साहसं प्रयुज्येत्यर्थः। विघुष्येति पाठान्तरम्।**
- 'जले विक्रममाणाया (राक्षस्याः) हनूमान् शतयोजनम्' (भट्टि० ८।२४)। **विचरन्त्या इत्यर्थः।**
- 'द्रुतविक्रान्तचन्द्रार्कमार्गो गोपानुपाद्रवत्' (वि० पु० ५।१६।२)। **द्रुतं विक्रान्तोऽतिक्रान्तश्चन्द्रार्कमार्गो येन स तथोक्तः।**
- 'सुकुमाराभिताम्रेण क्रान्तविक्रान्तगामिना' (हरि० २।११।३)। **पादेनेति विशेष्यम्।**
- 'विष्णोः क्रमोऽसि, विष्णोः क्रान्तमसि, विष्णोर्विक्रान्तमसि' (तै० सं० १।७।७)। **विक्रान्तं विजयः। रथः स्तूयते। विजयउक्तः।**
- 'ते ऽन्योन्यस्मै ज्यैष्ठ्यायातिष्ठमानाश्चतुर्धा व्यक्रामन्' (तै० सं० २।२।११।५)। **चतुर्धा व्यक्रामन् चतुर्धा व्युह्य स्थिताः। अतिष्ठमानाः कार्येऽ प्रकाशमानाः।**
- 'नदीं गोदावरीं रम्यां जगाम लघुविक्रमः' (रा० ३।६४।२)। **लघुविक्रमः=त्वरितपदन्यासः।**

## क्री
- क्री (डुक्रीञ् द्रव्यविनिमये)।
- 'प्रजया स विक्रीणीते पशुभिश्चोपदस्यति' (यो गां न दित्सति)। (अथर्व० १२।४।२)। **प्रजाऽस्य विक्रीता द्रव्येण विनिमिता प्रणिदत्ता भवति, पशवश्चास्योपदस्ताः क्षीणा भवन्तीत्याह। प्रजयेति प्रकृत्यादित्वात्तृतीया।**
- 'वस्नेन विक्रीणावहा इषमूर्जं च शतक्रतो' (वा० सं० ३।४९)।
- 'गवा शतसहस्रेण विक्रीणीते सुतं यदि' (रा० १।६१।१३)।
- 'काचमूल्येन विक्रीतो हन्त चिन्तामणिर्मया' (शां० श० १।१२)। सर्वत्र समानोऽर्थः।

## क्रीड्
- क्रीड् (क्रीडृ विहारे)।
- 'यथात्मतन्त्रो भगवान्विक्रीडत्यात्ममायया' (भा० पु० २।८।२३)। **विक्रीडति विहरति। अनायस्तस्तास्ता लीलाः समाचरतीत्यर्थः।**
- 'विक्रीडितो यथैवाहं क्रीडामृग इवाधमः' (भा० पु० ६।२।३७)। **विक्रीडितः क्रीडनकतां नीतः।**
- 'विक्रीड्य सुचिरं भीमो राक्षसेन सहानघ। निजघान महावीर्यस्तं तदा…' (भा० ३।५६)॥ **विक्रीड्य=प्रहस्य, नर्मवचनमुदीर्य।**

## क्रुश्
- क्रुश् (क्रुश आह्वाने रोदने च)।
- 'भ्रातृनन्ये पितृनन्ये पुत्रानन्ये विचुक्रुशुः' (भा० सौ० ८।१२१)। **विचुक्रुशुः=आचक्रन्दुः।**
- 'कृष्णं च जिष्णुं च हरिं नरं च त्राणाय विक्रोशति' (भा० सभा० ६७।३३)। **भवति।**
- 'कस्य वयं विक्रोशामः' (मध्यम० १)। **आक्रन्दाम इत्यर्थः।**
- 'राघवस्तुतिसंयुक्ता गगने च विचुक्रुशुः। साधु साध्विति हृष्टानां देवानां शोभना गिरः' (रा० ६।९२।६९)॥ **विचुक्रुशुः=प्रतिदध्वनुः, प्रतिध्वनिताः प्रतिशब्दिताः प्रतिश्रुत्वत्यो बभूवुरित्यर्थः। क्रोशतिरिहाकर्मकः।**

## क्लिद्
- क्लिद् (क्लिदू आर्द्रीभावे)।
- 'वर्षाम्बुविक्लिन्नं पद्ममागलितं यथा' (भा० पु० १।५४।१२)। **विक्लिन्नम्=विशेषेण क्लिन्नमुन्नम्।**

## क्षर्
- क्षर् (क्षर संचलने)।
- 'तस्य यो रसो व्यक्षरत्' (श० ब्रा० १४।१।१।११)। **व्यक्षरत्=निरस्यन्दत।**
- 'विक्षरन्तं महामेघम्' (भा० १४।२१८४)। **विक्षरन्तं प्रस्यन्दमानम्।**
- 'सा विक्षरन्ती रुधिरं बहुधा घोरदर्शना' (हरि० ३।१८।२४)। **विक्षरन्ती=विस्रवन्ती=स्यन्दमाना।**

## क्षि
- क्षि (क्षि हिंसायां स्वादिः)।
- 'एते वैतं विक्षिणन्ति यं विचिकीर्षन्ति' (श० ब्रा० ९।१।१।२३)। **क्षीणमपचितं कुर्वन्तीत्याहृ। ब्राह्मणे तु श्नाविकरणोऽयं प्रयुक्तः।**

## क्षिप्
- क्षिप् (क्षिप प्रेरणे)।
- 'महार्णवं विक्षिपेत्संक्षिपेच्च' (भा० आश्व० ४२।५९)। **विक्षिपेत्=विस्तारयेत्।**
- 'तत्र मेधाविनः केचिदर्थमन्यैरुदीरितम्। विचिक्षिपुर्यथा श्येनो नभोगतमिवामिषम्' (भा० सभा० ३६।६)॥ **विचिक्षिपुः=आददाना व्यकुर्वन्।**
- 'सुहृदो विक्षिपन्त्याशु कथाभिर्व्रणवेदनाः' (सुश्रुत० २।१।६९)। **विक्षिपन्ति=हरन्ति=अपनुदन्ति।**
- 'ये स्वामिनं दुष्टतमं वदन्ति वाञ्छन्ति वृद्धिं न च विक्षिपन्ति' (भा० सभा० ७१।१)। **न विक्षिपन्ति व्याकुला न भवन्ति। क्षिपतिरिहोपसर्गवशादकर्मकः।**
- 'तस्य विक्षिपतश्चापं सन्दधानस्य चासकृत्' (भा० वन० १७।५)। **विक्षिपतः=कर्षतः।**
- 'विक्षिपन्नादयंश्चापि धनुः श्रेष्ठम्' (भा० वन० १७।३)। **उक्तोऽर्थः।**
- 'अभितश्चक्षुषी विक्षिपन्ती' (सा० द०)। **प्रेरयन्तीत्याह।**
- 'ज्यां विक्षिपन्तश्च महाधनुर्भ्यः' (भा० वन० २६९।२४)। **विक्षिपन्तोऽवरोपयन्तः।**
- 'स्फुरता विक्षिप्यमाणा धनुषा नरेन्द्राः' (भा० आदि० १८७।१८)। **प्रास्ताः, परास्ताः, मिथो विश्लेषिताः सन्तः, इतस्ततोऽवशं नुद्यमानाः।**
- 'सर्वगात्राणि विक्षिप्य किं शेषे' (रा० ६।९५।३५)। **विक्षिप्य=वितत्य=प्रसार्य।**
- 'भ्रूविक्षेपं कथयति' (पा० ३।४।५४ सूत्रे वृत्तिः)। **भ्रुवौ विक्षिप्य उदच्य, उन्नमय्य।**
- 'गरुत्मानथ विक्षिप्य पक्षौ मारुतवेगवान्' (भा० शां० ३३७।३६)। **विक्षिप्य प्रसार्य।**
- 'शत्रुघ्नविक्षेपविमूढसंज्ञां समीक्ष्य कुब्जाम्' (रा० २।७८।२६)। **विक्षेप इतस्ततः कर्षणम्। अङ्गहारोऽङ्गविक्षेपः (अमरः)। नृत्यविशेष इत्यर्थः।**
- 'स उ ह तूष्णीमेव शिश्ये तत उ हैनं यष्ट्या विचिक्षेप' (कौ० ब्रा० उ० ४।१८)। **विचिक्षेप अधुनात्, अधूनयत्।**
- 'उद्भिन्नमिव वेगेन विक्षिपन् रघुनन्दनः' (रा० ३।६०।४)। **विक्षिपन् हस्तादीनवयवान् इतस्ततः क्षिपन्।**
- 'तेन विक्षपतात्यर्थं पवनेन समन्ततः' (रा० ४।१।१६)। **विक्षिपता विविधं प्रेरयता।**
- 'विद्युद्भिरिव विक्षिप्तमाकाशमभूत्तदा' (रा० १।४३।२२)। **विक्षिप्तं व्याप्तम्।**
- 'चतुष्पथगदायुद्धे' (भा० आदि० ६८।१२)। **प्रक्षेप-विक्षेप-परिक्षेपाभिक्षेपाख्याश्चत्वारः पन्थानो यस्य तत्, तस्मिन्। विक्षेपः समीपस्थे कोट्या प्रहारः।**
- 'अविक्षिपः' (अच्कावशक्तौ ६।२।१५७ सूत्रे वृत्तावुदाहरणम्)। **अविक्षिपः=विक्षेप्तुं विभज्य दातुमसमर्थः।**

## क्षुभ्
- क्षुभ् (क्षुभ संचलने)।
- 'यदाशसा वदतो मे विचुक्षुभे' (अथर्व ७।५७।१)। **विचलितं विघटितं विकृतिमद्वाऽभूदित्याह।**
- 'अम्भोधयः श्वासहता विचुक्षुभुः' (भा० पु० ७।८।३२)। **विचुक्षुभुः=क्षोभमुपजग्मुः, विचेलुः, विजह्वलुः।**

## खण्ड्
- खण्ड् (खडि मडि भेदने)।
- 'ताडिता अपि दण्डेन शस्त्रैरपि विखण्डिताः। न वशं योषितो यान्ति न दानैर्न च संस्तवैः' (पञ्चत० ४।६०)। **विखण्डिता विशकलिताः।**

## खन्
- खन् (खनु अवदारणे)।
- 'यत्ते भूमे विखनामि क्षिप्रं तदपि रोहतु' (अथर्व० १२।१।३५)। **विखनामि=उत्खनामि।**

## ख्या
- ख्या (ख्या प्रकथने)।
- 'व्यन्धो अख्यदहिमाददानः' (ऋ० ४।१९।९)। **व्यख्यत् अपश्यत्।**
- 'रात्री व्यख्यदायती पुरुत्रा देव्यक्षभिः' (ऋ० १०।१२७।१)। **व्यख्यत् प्राकाशयत् अदीपयत् प्रभामकरोत्।**
- 'वि नाकमख्यत्सविता' (ऋ० ५।८१।२)।
- 'जातो यदग्ने भुवना व्यख्यः' (ऋ० ७।१३।३)। **उक्तपूर्व एवार्थ एतयोरुदाहृत्योः। त्रिषु लोकेषु विख्यातः प्रख्यातः, प्रसिद्धः, प्रतीतः।**

## गण्
- गण् (गण संख्याने)।
- 'वायवीयैर्विगण्यन्ते विभक्ताः परमाणवः' (याज्ञ० ३।१०४)। **विगण्यन्ते=गण्यन्ते=संख्यायन्ते। विशब्दोऽविशेषकृत्।**
- 'ततो भूयो व्यगणयत् स्वबुद्ध्या मुनिसत्तमः' (भा० शल्य० ५०।६१)। **व्यचारयदित्यर्थः।**
- 'किमपि विगणयन्तो बुद्धिमन्तः सहन्ते' (पञ्चत० ३।४०)। **किमपि चिन्तयन्त इत्यर्थ इति वयम्। अवजानन्त इति संस्कृतशार्मण्यकोषः। अस्मदुक्त एवार्थः साधुरितीमा उदाहृतयो भूयस्समर्थयन्ते--अदूरवर्तिनीं सिद्धिं राजन् विगणयात्मनः (रघु० १।८७)।**
- 'तांस्तान् विगणयन्नर्थान्' (भा० वन० २९८।२०)।
- 'एवं यथावद् विगणय्य बुद्ध्या' (रा० ३।४४।३१)।

## गद्
- गद् (गद व्यक्तायां वाचि)।
- 'न हि निम्बात्स्रवेत्क्षौद्रं लोके विगदितं वचः' (रा०)। **विशेषेण गदितमु, बहुलमुच्चारितम्।**

## गम्
- गम् (गम्लृ गतौ)।
- 'न विगच्छति वैदेह्याश्चन्द्रांशुसदृशी प्रभा' (रा० २।६०।१६)। **विगच्छति=अपगच्छति=अपैति।**
- 'वासवृक्षे समागम्य विगच्छन्ति यथाण्डजाः। नियतं विप्रयोगान्तस्तथा भूतसमागमः' (बुद्ध० ६।४६)॥ **विगच्छन्ति=वियुज्य वियुत्य गच्छन्ति, विप्रयुक्ता गच्छन्ति। व्यपयान्ति।**
- 'त्रेधा विष्वग् विगच्छति' (अथर्व० ११।८।३३)। **उक्तोऽर्थः।**
- 'ततो निशा व्यगमन्महात्मनां संशृण्वतां विप्रसमीरिता गिरः' (भा० १४।१९।१२)। **व्यगमत्=व्यत्यगात्। इदानीं दूरं व्यगमल्लज्जा लज्जावतीनाम्। अत्यन्तं व्यनशदित्यर्थः।**
- 'शय्याप्रान्तविवर्तनैर्विगमयत्युन्निद्र एव क्षपाः' (शा० ६।५)। **यापयति क्षपयति।**
- 'आशास्यमीतिविगमप्रभृति प्रजानाम्' (माल० ५।२०)। **ईतिविगमः=दैवीनामापदां विनाशः।**
- 'यथा क्रीडोपस्कराणां संयोगविगमाविह' (भा० पु० १।१३।४३)। **विगमो वियोगः। केवलो विगमशब्दस्तु वियोगं नाह। संयोगसमभिव्याहृतस्तु तत्रार्थे शक्त इति सुधीभिरवधेयम्। निष्प्रभे विगतारोकौ (अमरः)। विगतो निष्प्रभः। प्रयोगस्त्वत्रार्थे नोपलभ्यते।**
- 'अवनितलविगतैश्च भूतसङ्घैः' (भा० द्रोण० ३७।३४)। **विगतैः=विकीर्णैः।**
- 'विगते बाहुवीर्ये' (अथर्व० ५।२१।१०)। **विगते विनष्टे।**
- 'विगतं तु विदेशस्थं शृणुयाद्यो ह्यनिर्दशम्' (मनु० ५।७५)। **विगतमुपरतं मृतम्।**
- 'वेः शालच्छङ्कटौ' (पा० ५।२।२८)। **इत्यत्र वृत्तौ विगते विशाले शृङ्गे। तद्योगाद् गौरपि विशाल उच्यत इत्युक्तम्। अन्यानुरक्ता विगता (वैजयन्ती)।**

## गर्ह्
- गर्ह् (गर्ह गल्ह कुत्सायाम्)।
- 'प्रमाणदृष्टधर्मेण कथमस्मान्विगर्हसे' (भा० आदि० ११७।१७)। **विगर्हसे=गर्हसे=निन्दसि=कुत्सयसि।**
- 'अयं द्विजैर्विद्वद्भिः पशुधर्मो विगर्हितः' (मनु० ९।६६)। **विगर्हितो विनिन्दितः।**
- 'यदि भीष्मः स्त्रियं हन्यात्सन्तः कुर्युर्विगर्हणम्' (भा० उ० १९२।६९)।
- 'प्राप्ता नाम विगर्हणा स्थितिमतां मध्येऽनुजानामपि' (वेणी० १।१२)। **स्पष्टोऽर्थः।**

## गल्
- गल् (गल इति लौकिको धातुः स्रवणेऽवस्रंसने वा वर्तते)।
- **प्रायेण निष्ठायां दृश्यन्ते प्रयोगाः।**
- 'महावनमिव च्छिन्नं शिश्ये विगलितद्रुमम्' (भा० वि० २३।३२)। **विगलिताः पतिता द्रुमा यत्र तत्।**
- 'रतिविगलितबन्धे केशपाशे सुकेश्याः' (विक्रम०, रघु० ९।६७, तत्र प्रियाया इति पाठः)।
- 'रतौ निधुवने विगलिता विघटिता विस्रस्ता बन्धाः कबर्यो यत्र। जलात्पुनर्विगलितो (मत्स्यो) गलितो वकेन' (पञ्चत० २।८७)। **विगलितो भ्रष्ठः, निष्क्रान्त इति यावत्। गलितो निगिलितः, अवगीर्णः।**
- 'वियोगाग्निविगलज्जीवितोऽभवत्' (कथा० ७।७५)। **विगलत्=द्रवत्, भ्रश्यत्।**
- 'कामाग्निनेव सन्तप्तः स्विन्नो विगलितः स च' (कथा० १८।७८)। **उक्तोऽर्थः।**
- 'विगलितमेधवर्चसः' (भा० आदि० १९।२५)। **क्षरिताम्रज्योतिष इत्यर्थः।**
- 'दाक्षिण्योदकवाहिनी विगलिता' (मृच्छ०)। **विगलिता निःशेषेण स्रुता स्यन्ना स्कन्ना शोषं गतेत्यर्थः।**
- 'मयि विगलितप्रत्याशत्वाद् विवाहविधेः पुरा' (मालती० ९।११)। **विगलितप्रत्याशः=नष्टाशंसः।**

## गाह्
- गाह् (गाहू विलोडने)।
- 'एष विप्रैरभिष्टुतोऽपो देवो विगाहते' (ऋ० ९।३।६)। **अपः समुद्रं प्रविशति, अप्सु निमज्जति।**
- 'स व्यगाहत विगाढमन्मथः' (दीर्घिकाः) (रघु० १९।९)। **उक्तोऽर्थः। विगाढमन्मथः=प्रौढमदनः।**
- 'विषमोपि विगाह्यते नयः कृततीर्थः पयसामिवाशयः' (कि० २।३)। **विगाह्यते=प्रविश्यते।**
- 'निशा व्यगाहत सुखशीतमारुता' (भा० उ० १८२।२९)। **व्यगाहत=अवातरत्।**
- '(वनस्पतिः) अन्तर्भूमिं विगाहते मूलैः' (सुश्रुत० १।२७०।५)। **अन्तः प्रविशतीत्यर्थः।**
- 'दुःखेन हि विगाह्यते प्रचकितै राज्ञां गृहं वार्धिवत्' (पञ्चत० १।४२०)। **उक्तोऽर्थः।**
- 'तथा मुनीनां चरितं व्यगाह्यत' (कु० ५।१९)। **अन्वस्रियत, अन्वचर्यतेत्यर्थः।**
- 'यदिन्द्रादो दाशराज्ञे मानुषं विगाहथाः' (अथर्व २०।१२८।१२)। **विगाहथाः=व्यगाहथाः, व्यविध्यः।**
- 'अथात्मनः शब्दगुणं गुणज्ञः पदं विमानेन विगाहमानः' (रघु० १३।१)। **विगाहमानः=अतिक्रामन्।**
- 'ईषद् विगाहमानायां रजन्यां दिवसे गते' (हरि० २।२५।९)। **अल्पमतिक्रान्तायामित्यर्थः।**
- 'विगाह्यमानां सरयूं च नौभिः' (पश्यन् रेमे) (रघु० १४।३०)। **विगाह्यमाना=विलोड्यमाना, क्षोभमापाद्यमाना।**
- 'अन्तर्जले विगाढः' (पर्वतः) (रा० ५।७।३९)। **विगाढः=निमग्नः।**
- 'विगाढायां रजन्यां च राजा दैन्यं परं गतः' (भा० द्रोण० १८३।२०)। **विगाढा=अवतीर्णा।**
- 'मकरैर्नागभोगैश्च विगाढाः' (जलराशयः) (रा० ५।७४।३१)। **विगाढाः कृतावगाहाः।**
- 'विगाढे रजनीमुखे' (भा० वन० ४६।५)। **विगाढेऽतिक्रान्ते। रजनोमुखं प्रदोषः।**
- 'जनस्य तस्मिन्समये विगाढे' (रघु० १६।५३)। **विगाढे=कठिने।**
- 'विगाढमन्मथः' (रघु० १९।९)। **प्रौढमदनः=विवृद्धमनसिजः।**
- 'विगाढे युधि सम्बाधे वत्स्यसे माम्' (भा० ३।१६।१४)। **विगाढे वृद्धिमुपेयुषि।**
- 'विगाह्यागाधगम्भीराम्' (उशतीम्) (भा० उ० ७६।१४)।
- 'इह विहारसुखं दयितासखः सरसि को रसिको न विगाहते' (पारिजात० १०।४०)। **विगाहते ऽनुभवति, अश्नुते, निर्विशति।**

## गुप्
- गुप् (गुपू रक्षणे)।
- 'यदैतमनुपश्यत्यात्मानं देवमञ्जसा। ईशानं भूतभव्यस्य न ततो विजुगुप्सते' (श० ब्रा० १४।७।२।१८)। **न विजुगुप्सते=नोद्विजते।**

## गै
- गै (कै गै शब्दे)।
- 'विगायति च यो लोके यवनानां विलोकनम्' (शि० भा०)। **निन्दति विरुणद्धि वा।**
- 'विगीयसे मन्मथदेहदाहिना' (नै० १।७९)। **विगीयसे=निन्द्यसे, अवक्षिप्यसे। विगानं वचनीयत्वम् इति सङ्कीर्णवर्गान्ते स्वामिनोद्धृतं वचः।**
- 'अभिचारं चकारास्येत्यविगाना जनश्रुतिः' (रा० ७।१३३)। **अविगाना=अविसंवादा=अविप्रतिपन्ना।**
- 'यश्चाधरोत्तरानर्थान् विगीतान्नावबुध्यते' (मनु० ८।५३)। **विगीतान्=विरुद्धान्। संकुलान् परस्परव्याहतान्।**
- 'यस्त्वा एना विजिगासन् न शक्नोति विगातुमार्तिमार्छति' (जै० ब्रा० १।१०३)। **विशिष्य गानमिह विगानमुक्तं न तु विरोधोक्तिर्विगानं यथाऽन्यत्र।**
- 'सत्यपि प्रतिवेदान्तं सृज्यमानेष्वाकाशादिषु क्रमादिद्वारके विगाने न कर्तरि किञ्चिद् विगानमस्ति' (ब्र० सू० शां० भा० १।६।१४)। **विगानं विरोधोक्तिः।**

## ग्रन्थ्
- ग्रन्थ् (ग्रथि कौटिल्ये, ग्रन्थ सन्दर्भे)।
- 'अन्तानुष्णीषेण विग्रथ्नाति' (श० ब्रा० ३।३।२।१८)। **बध्नातीत्यर्थः।**

## ग्रह्
- ग्रह् (ग्रह उपादाने)।
- 'आज्यं जुह्वां चतुष्कृत्वो विगृह्णाति' (श० ब्रा० ३।२।४।८)। **विगृह्णाति=विभज्य गृह्णाति।**
- 'तदेनानि द्वधा विगृह्णीयात्' (ऐ० ब्रा० ७।३२)।
- 'तं विगृह्णाति देवेभ्यस्त्वा…य एवं कुर्याद्यथादेवतं त्वेव विगृह्णीयात्' (श० ब्रा० ४।२।३।११)। **विभजेदित्यर्थः।**
- 'अचेतसो वि जगृभ्रे परुष्णीम्' (ऋ० ७।१८।८)। **विजगृभ्रे=विजगृहिरे=विस्रावितजलां निःशेषितापां चक्रुरित्यर्थः। विग्रहः कूलभेद इति सायणः।**
- 'अथ निग्राभ्याभ्यो ग्रहान् विगृह्णते' (श० ब्रा० ३।९।४।२५)। **निग्राभ्याभ्यस्तन्नामिकाभ्योद्भ्य उद्धृत्य भरन्तीत्यर्थः।**
- 'अपशब्दांश्चास्य विगृह्णीयात्' (का० सं० त्रि० शिष्योप०)।
- 'यदास्य चित्तमर्थेषु समेष्विन्द्रियवृत्तिभिः। न विगृह्णाति वैषम्यम्…' (भा० पु० ३।३२।२४)। **विगृह्णाति=विविच्य गृह्णाति, विबुध्यते।**
- 'अन्तर्भूमिगताश्चान्ये हयानां चरणान्यथ। व्यगृह्णन् दानवा घोरा रथचक्रे च भारत' (भा० वन० १७२।८)॥ **अभञ्जन् अमृद्नन्नित्यर्थः प्रतिभाति। धृतवन्तो गृहीतवन्त इति कश्चित्।**
- 'सन्दधीत न चानार्यं विगृह्णीयान्न बन्धुभिः' (भा० शां० ७०।५)। **विग्रहमाचरेत्, सम्प्रहरेत्, युध्येत।**
- 'विगृह्यते राहुणा दिनाधीशः' (पञ्चत० १।२३१)। **उक्तोऽर्थः।**
- 'यत्कृतेऽरीन् व्यगृह्णीम' (भट्टि० १७।२३)।
- 'विजगृहे तिसृणां जयिनं पुराम्' (कि० १८।१२)। **गृहीतवानित्यर्थः। विशब्दो नार्थे विशेषं करोति।**
- 'राजानं बोधिसत्त्वं प्रति विग्राहयामासुः' (अवदा० जा० २३)। **बुद्धिभेदं जनयामासुः, बिभिदुः।**
- 'सर्वमिदं पूर्वकर्मकृतं सुखासुखम्, न प्रयत्नसामर्थ्यमस्तीत्येव मन्य एनं विग्राहयामास' (अवदा० जा० २३)। **विपरीतं ग्राहयामास बोधयामासेत्युक्तं भवति।**
- 'अनुयुगविगृहीतदेहाः' (ब्रह्मविष्णुगिरीशाः) (भा० पु० ४।१।२७)। **परिगृहीतविविधतनवः, धृतनानाशरीरा इत्यर्थः।**
- 'विगृहीतादपीष्यते' (पा० ४।२।९३ सूत्रे वार्त्तिकम्। **अवयवशो गृहीतादित्यर्थः।**
- 'बन्धुना विगृहीतोऽहम्' (भट्टि० ६।८६)। **विगृहीतो विरोधितः।**
- 'स जायमानो विगृहीतमात्रः' (भा० आदि० ९०।१५)। **विग्रहेण सर्वाङ्गकलापेन सम्पन्नमात्र इति नीलकण्ठः। विभक्तावयव इति तु मूलानुवाद्यर्थः।**
- 'बलवता विगृहीतस्य तदनुप्रवेशो विदेशगमनं वा' (तन्त्रा० ३, उपक्रमे)। **विगृहीतस्यायोध्यमानस्य।**
- 'षोडशाक्षरेण विगृह्य' (शां० श्रौ० १०।८।१८)। **विगृह्य=प्रगृह्य।**
- 'मध्ये ह्रदस्य प्लवस्व विगृह्य चतुरः पदः' (अथर्व० ४।१५।१४)। **प्रसार्येति दुर्गः। विश्लेष्येति तु परे।**
- 'तस्मादिमानि वयांसि विगृह्य पक्षावनायुवानानि पतन्ति' (श० ब्रा० ४।१।२।२६)। **विगृह्य=वितत्य, विस्तार्य।**
- 'विगृह्य शत्रून्कौन्तेय ज्ञेयः क्षितिपतिस्तदा' (भा० आश्रम० ६।७)। **विगृह्य=युद्ध्वा।**
- 'विगृह्य चक्रे नमुचिद्विषा बली य इत्थमस्वास्थ्यमहर्दिवं दिवः' (शिशु० १।५१)। **उक्तोऽर्थः।**
- 'देवराजो विगृह्येदं काले वचनमब्रवीत्' (भा० वन० १७४।१)। **विगृह्य विशेषेण गृहीत्वा, स्वीयत्वेनाङ्गीकृत्य।**
- 'धनुर्विगृह्य' (भा० ४।२०८६)। **गृहीत्वेत्यर्थः। नार्थो विना।**
- 'एतद्वा एनं देवा एषु लोकेषु विग्राहमैच्छन्' (श० ब्रा० ६।३।३।५)। **एकैकशोऽन्वैच्छन्नित्यर्थः। विग्राहमिति विपूर्वाद् गृह्णातेर्णमुल्। आश्व० श्रौ० ८।३ इत्यत्रापि विग्राहमिति प्रयोगः। तत्र पृथक् कृत्वेत्यर्थः।**
- 'यथा लोहस्य निःस्यन्दो निषिक्तो बिम्बविग्रहम्। उपैति' (भा० आश्व० १८।९)। **विग्रह आकारो रूपम्।**
- 'त्रयी विग्रहवत्येव सममध्यात्मविद्यया' (माल० १।१४)। **विग्रहः शरीरम्।**
- 'विग्रहाच्च शयने पराङ्मुखीर्नानुनेतुमबलाः स तत्वरे' (रघु० १९।३८)। **विग्रहः कलहः।**
- 'उग्राय विग्रहायास्मै त्वया प्रेषयता ह्यमुम्' (शि० भा० १७।३५)। **विग्रहो  युद्धम्। वृत्त्यर्थबोधकं वाक्यं विग्रह इति वैयाकरणाः।**
- 'अनुग्रहं विग्रहं वा मन्यसे तद्विधेहि नः' (भा० पु० १०।१६।५९)। **विग्रहो निग्रहोऽनुग्रहविपर्ययो वा। अत्रार्थेऽन्यत्र मृग्योऽस्य प्रयोगो बहुश्रुतैः। परिमाण च कालस्य कल्पलक्षणविग्रहम्। विग्रहो विभागः।**
- 'त्रिर्विगृह्णाति' (तै० सं० २।५।७।२)। **विच्छिनत्तीत्यर्थः।**
- 'वि ह्येनं (सोम) तैः (ग्रावादिभिः) गृह्णते' (तै० सं० ६।३।२।८)। **विगृह्णते विभज्य विश्लिष्य गृह्णन्ति।**
- 'तां देवासुरा व्यगृह्णत' (तै० ब्रा० १।१।१०।१)। **तामुद्दिश्य व्यवदन्तेत्यर्थः।**
- 'तस्य (सोमस्य) यशः (धनरूपं) व्यगृह्णत' (तै० ब्रा० २।२।८।६)। **व्यगृह्णत विभज्य गृहीतवन्तः। देवाः कर्तारः।**
- 'पवित्रं विगृह्णन्ति' (पञ्च० ब्रा० ६।६।१२)। **विगृह्णन्ति विस्तारयन्ति।**
- 'धनुर्विगृह्य जानुभ्यां जघान च महाक्रतुम्' (हरि० ३।३२।२३)। **विगृह्य विनम्य। जानुभ्यां स्थित इति शेषः।**
- 'न विगृह्य कथां कुर्यात्' (मनु० ४।७२)। **अभिनिवेशेन पणबन्धादिना लौकिकेषु शास्त्रीयेषु वाऽर्थेष्वितरेतरं जल्पनयाहोपुरुषिका या सा विगृह्यकथेति मेधातिथिः।**
- 'न विप्रमोक्षो बाणानां न विकर्षो न विग्रहः' (रा० ६।८९।३०)। **विग्रहः प्रविभागः।**
- 'पवित्रं विगृह्णन्ति' (पञ्च० ब्रा० ६।६।१२)। **दशापवित्रं विस्तारयन्तीत्यर्थः।**

## ग्लै
- ग्लै (ग्लै हर्षक्षये)।
- 'नानुध्यायाद् बहूञ्छब्दान्वाचो विग्लापनं हि तत्' (छां० उ०)। **विग्लापनं व्ययः, अपक्षयः।**
- 'तन्नो विग्लापयति' (भा० पु० ३।२।२२)। **विग्लापयति खेदयति, विमनाययति, विमनस्कान्करोतीत्यर्थः।**

## घट्
- घट् (घट चेष्टायाम्)।
- 'एते द्रागेव विघटिष्यन्ते।' **भेदं प्राप्स्यन्ति पलायिष्यन्त इति वा।**
- 'ततो विजघटे शैलैः' (भट्टि० १४।६६)। **विघटितम्। शैला भेदमापुः, संहतिं जहुरित्यर्थः।**
- 'कार्यमुद्घाटितं क्वापि मध्ये विघटते यतः' (हितोप० ४।२)। **विघटते=प्रतिहन्यते विराममेति।**
- 'वयस्य विघाट्यतां द्वारम्' (अवि० ५)। **उद्घाट्यतां विव्रियतामित्यर्थः।**
- 'विघटयन्त्यग्रे नभोऽम्भोमुचः' (मालती० ५।२)। **विघटयन्ति द्विधा विभजन्ति।**
- 'उपरि विघटमानः प्रौढतापिच्छनीलः' (मालती० ९।२४)। **विघटमानः=रूपनानात्वं परिगृह्णानः।**
- 'अहो विघटितं तिमिरपटलम्' (प्र० च०)। **संहतभावमहासीदित्यर्थः।**
- 'मन्त्रिणा पृथिवीपालचित्तं विघटितं यदि। वलयं स्फटिकस्येव को नु सन्धातुमर्हति' (हितोप० २।१५७)॥ **विघटितं द्विधा भिन्नम्।**

## घट्ट्
- घट्ट् (घट्ट चलने)।
- 'द्वारै विघट्टयन्कराभ्याम्' (भा० सभा० ५७।११)। **उद्घाटयन्नित्यर्थः।**
- 'कपोलकण्डूः करिभिर्विनेतुं विघट्टितानां सरलद्रुमाणाम्' (कु० १।९)। **विघट्टितानां बलवत्कम्पितानाम्।**
- 'दर्व्या विघट्टय' (सुश्रुत० १।३२।१९)।
- 'आयुर्वायुविघट्टिताभ्रपटलीलीनाम्बुवद्भङ्गुरम्' (भतृ० ३।५४)। **विघट्टिता=विक्षिप्ता।**
- 'तदीयमातङ्गघटाविघट्टितैः… दिग्गजैः' (शिशु० १।६४)। **विघट्टितैः=विकीर्णैः।**
- 'सूर्यस्य विविधवर्णाः पवनेन विघट्टिताः कराः साभ्रे वियति धनुःसंस्थाना ये दृश्यन्ते तद् इन्द्रधनुः' (व० बृ० सं० ३४।१)। **उक्तोऽर्थः।**
- 'हेषितं ह्युपशृण्वाने द्रोणे सर्वं विघट्टितम्' (भा० ४।१४९४)। **सर्वं रहस्यमुद्भिन्नमित्याह।**

## घस्
- घस् (घस्लृ अदने)।
- 'विघसो भुक्तशेषं तु' (मनु० ३।२८५)। **तथा चोत्तरे रामचरिते प्रयोगः--तृप्यत्कालकरालवक्त्रविघसव्याकीर्यमाणा इव (भुवः) (५।६)।**
- 'वकविघसपङ्कसारा नचिरात् कावेरि भवितासि' (आर्या०)।
- 'किमद्याश्वत्थामा तदरिरुधिरासारविघसम्' (वेणी० ३।२५)। **विघसो भोजनम्।**

## घुष्
- घुष् (घुषिर् अविशब्दने, विशब्दनं प्रतिज्ञानं ततोन्यस्मिन्नर्थे, शब्द इत्यन्ये पेठुः)।
- 'तूर्यगीतविघुष्टानि विमानानि' (रा० ३।३९।१९)। **विघुष्टानि=शब्दपूर्णानि।**
- 'अहो दानं विघुष्टं ते सुमहत् स्वर्गवासिभिः' (भा० ३।१५४३३)। **विघुष्टमुच्चैर्घोषितम्।**

## घूर्ण्
- घूर्ण् (घुण घूर्ण भ्रमणे)।
- 'विनिपेतुः पृथक् केचित्तथाऽन्ये विजुघूर्णिरे' (हरि० १२५४७)। **विजुघूर्णिरे=इतस्ततो भ्रेमुः।**

## चक्ष्
- चक्ष् (चक्षिङ् व्यक्तायां वाचि)।
- 'उपस्थे मातुर्विचष्टे' (ऋ० ५।१९।१)। **विचष्टे प्रकाशते भासते, भाति।**
- 'त्रयः केशिन ऋतुथा विचक्षते' (ऋ० १।१६४।४४)। **उक्तोऽर्थः।**
- 'शतं नो रास्व शरदो विचक्षे' (ऋ० २।२७।१०)। **विचक्षे=दर्शनाय।**
- 'तदयं केतो हृद आ वि चष्टे' (ऋ० १।२४।१२)। **विचष्टे विपश्यति।**
- 'परि चक्ष्व वि चक्ष्वेन्द्रश्च सोम जागृतम्।' (ऋ० ७।१०४।२५)। **उक्तचर एवार्थः।**
- 'तया पवस्व धारया यया पीतो विचक्षसे' (ऋ० ९।४५।६)। **विचक्षसे=आत्मानं प्रादुर्भावयसि।**
- 'गृह्या गृह्णानो बहुधा विचक्ष्व' (अथर्व० ५।२०।४)। ** (हे दुन्दुभे) बहुधा घोषणां कुर्वित्याह।**
- 'इति शुश्रुम धीराणां ये नस्तद विचचक्षिरे' (ईश० उ० १२)। **उपदिदिशुः, व्याजह्रुः।**

## चर्
- चर् (चर गतिभक्षणयोः)।
- 'अधिज्यधन्वा विचचार दावम्' (रघु० २।८)। **वभ्राम, पर्याट।**
- 'इष्टान् देशान् विचर जलद विद्युता संभृतश्रीः' (मेघ० ११७)। **उक्तोऽर्थः।**
- 'बृहस्पतेस्तु भगिनी वरस्त्री ब्रह्मचारिणी। योगसिद्धा जगत्कृत्स्नमसक्ता विचचार ह' (हरि० १।३।४५)। **अनन्तरोदीरित एवार्थः।**
- 'यन्मे माता प्रलुलुभे विचरन्त्यपतिव्रता' (मनु० ९।२०)। **कामचारतः स्वैरं परिभ्रमन्तीत्यर्थः।**
- 'हविषि व्यचरत्तेन वषट्कारं गृणन् द्विजः' (भा० पु० ९।१।१५)। **व्यचरत्=अपाचरत्, प्रामाद्यत्। अन्यत्रान्वेष्योऽयमर्थः सुधीभिः।**
- 'तांस्तु सर्वान्नरव्याघ्रः सैन्धवान् व्यचरद्वली' (भा० आश्व० ७७।३०)। **व्यचरत्=आक्रामत्, आस्कन्दत्, अभ्ययात्।**
- 'असिमार्गान् बहुविधान् विचेरुः सैनिका रणे' (भा० द्रोण० ९७।१७)। **विचेरुः=आचेरुः। विशब्दो नानात्वे।**
- 'आत्मनः परिमर्शेन बुद्धिं बुद्ध्या विचारयेत्' (भा० शां० १२०।१९)। **साधकबाधकभूमौ संचारयेदिति नीलकण्ठः।**
- 'पुत्रो मातरा विचरन्नुपावसि' (वा० सं० १२।१०७)। **उपावसि तस्याः साह्यमाचरसि।**
- 'विषसलिलतुलाग्निप्रार्थिते मे विचारे' (मृच्छ० ९।४३)। **विचारो व्यवहारपरीक्षा।**
- 'कस्येयं मृगशावाक्षी वनान्तरविचारिणी' (हरि० २।२८।७८)। **वनान्तरविचारिणी वनमध्ये भ्रमन्ती।**
- 'आज्ञा गुरूणां ह्यविचारणीया' (रघु० १४।४६)। **अविचारणीया, अचिन्तनीया, अनाशङ्कनीया।**
- 'को विचारः स्वेषूपकरणेषु' (उत्तर०)। **विचारो विचारणा=अनध्यवसायः, विमर्शः।**
- 'नास्त्यर्थो विज्ञानविसहचरेण, अस्ति तु ज्ञानमर्थविसहचरं स्वप्नादौ कल्पितम्' (यो० सू० ४।१४ भाष्ये)। **विज्ञानविसहचरेण=विज्ञाननान्तरीयकत्वेन। विर्विरोधे।**
- 'प्रत्यक्षमपि कर्मेदं करोतीव विचारणाम्' (अवदा० जा० २।३१)। **विचारणां सन्देहम्।**
- 'विचरितप्राया मया लङ्का' (अभि० २)। **प्रायेण भ्रान्तेत्यर्थः।**
- 'अपूर्वमकृतं नित्यं य एनमविचारिणम्' (भा० आश्व० ५१।३४)। **अविचारिणम्=अविचालिनम्=कूटस्थम्।**
- 'मा ते मनो विष्वद्रियग् विचारीत्' (तै० सं० १।७।१३)।
- 'सोऽश्वान् विचारयित्वा तु रथे युक्तान् मनोजवान्' (रा० ७।४६।२१)। **विचारयित्वा विचार्य परिभ्रमणं परिवर्तनं कारयित्वा।**
- 'वसन्तलक्ष्म्यामविचार्य चक्षुः' (सौन्दर० ७।२१)। **अविचार्य अचारयित्वा अव्यापार्य।**
- 'विचार्य सर्वतो दृष्टिम्' (रा० ४।१४।२) **उक्तोर्थः।**

## चर्च्
- चर्च् (चर्च अध्ययने)।
- 'पामपामे विचर्चिका' (अमरः)। **प्रत्ययोपसर्गाभ्यां रोगप्रतीतिरिति तत्त्वबोधिनी।**

## चल्
- चल् (चल कम्पने, चल विलसने)।
- 'व्यचालीदम्भसां पतिः' (भट्टि० १५।७०)। **अक्षुभदित्यर्थः।**
- 'विचलति पत्रे शङ्कितं भवदुपयानम्' (गीत० ५)।
- 'नादण्ड्यो नाम राज्ञोस्ति धर्माद् विचलितः स्वकात्' (याज्ञ० १।३५८)। **विचलितो भ्रष्टः।**
- 'अधिकरणविचाले च' (पा० ५।१।४३)। **विचालोऽन्यथाकरणम्, सङ्ख्यान्तरापादनम्। एकस्यानेकीकरणम्, अनेकस्य चैकीकरणम् इति वृत्तिः।**
- 'विचाली हि संवत्सरशब्दः, सावनोपि गणितदिवसकः, शीतोष्णवर्षलक्षणोऽपि चान्द्रमसोपि' (मी० ६।७।३८ सूत्रे शा० भा०)। **विचाली=अनियतः।**

## चि
- चि (चिञ् चयने)।
- 'कृतं न श्वघ्नी विचिनोति देवने' (ऋ० १०।४३।५)।
- 'एते हीदं सर्वं विचिन्वन्ति' (श० ब्रा० ९।१।१।२३)। **परिचिन्वन्ति प्रत्यभिजानन्तीति वेत्याह।**
- 'न यजमानः सोमं विचिनुयात्' (आप० श्रौ० १०।७।२०।१६)।
- 'तृणाद्यपनयेन शोधनं विचयनम्' (रुद्र०)।
- 'ततस्त्रैलोक्यमृषयो व्यचिन्वन्त सुरैः सह' (भा० अनु० ८५।२०)। **व्यचिन्वन्त=व्यचिन्वत=अमृगयन्त=अन्वैच्छन्।**
- 'विचिनोति मां तातः सहैवाश्रमवासिभिः' (भा० वन० २९७।८४)। **विचिनोति=अन्विष्यति।**
- 'कृष्णाजिने सोमांशून् विचिनोति' (कौ० सू० २४, ३-७)।
- 'नार्यस्ते पत्न्यो लोम विचिन्वन्तु मनीषया' (वा० सं० २३।३६)। **लोमानि पृथक् कुर्वन्त्वित्यर्थः।**
- 'ज्योतिर्मयं विचिन्वन्ति योगिनस्त्वां विमुक्तये' (भा० पु० १०।२३)। **जिज्ञासन्त इत्यर्थः।**
- 'गदामि वेदान् विचिनोमि छन्दः' (भा० वन० १९७।८)।
- 'क्रव्यात्क्रविष्णुर्वि चिनोत्वेनम्' (अथर्व० ८।३।४)। **एनं यातुधानम्। विचिनोतु इतस्ततो भक्षणायाकृष्य विप्रकीर्णं करोतु।**
- 'त्वया वयं पवमानेन सोम भरे कृतं वि चिनुयाम शश्वत्' (ऋ० ९।९८।५८)। **विचिनुयाम सम्पादयेम।**
- 'चन्द्रमा अस्मै पूर्वपक्षापरपक्षान् विचिनोति पुण्याय कर्मणे' (ऐ० आ० २।१।७)। **विशेषेण सम्पादयति, निर्मिमीत इत्यर्थः।**
- 'घनानि व्यवसायेन विचीयन्ते महावने' (रा० ३।४३।३१)। **विचीयन्ते संगृह्यन्ते।**
- 'फलानि वृक्षमारुह्य विचिन्वन्ति च ये तदा' (भा० आदि० १२८।२१)। **विचिन्वन्ति=अवचिन्वन्ति।**
- 'अयमेमि विचकाशद् विचिन्वन्दासमार्यम्' (ऋ० १०।८६१९)।
- 'विचिन्वतीमाकिरन्तीमप्सराम्' (अथर्व० ४।३८।२)। **समुच्चिन्वतीं कोष्ठे त्रिचतुरानक्षान्सङ्घीकुर्वतीमिति सायणः।**
- 'आचख्युस्तत्र रामाय' महीं सागरमेखलाम्। विचिताम्…' (भा० वन० २८२।२४)॥ **विचिताम् अन्विष्टामनुसंहितां परीक्षिताम्।**
- 'विचितश्चैष समन्तात् श्मशानवाटः' (मालती० ५)। **उक्तोऽर्थः।**
- 'धर्म्यां तु वृत्तिमन्विच्छन् विचिताशीह दुःखितः' (अवदा० जा० १)।
- 'स्नातवस्यं वाऽमौत्रधौतं विचितकेशं प्रसारितदशं दीक्षातपसोरिति' (का० श्रौ० ७।२।१६)। **विचितकेशं विचिताः निष्कासिताः केशाः सूत्राणि यस्मात् तत् तथोक्तम्।**
- 'चोदयामास तानश्वान् विचितान् भीष्मसायकैः' (भा० भीष्म० ५९।५३)। **विचितान्, आचितान् आच्छन्नानित्याह। विर्विशेषणे।**
- 'ततस्त्रिगर्तराजानं सूर्यवर्माणमाहवे। विचित्य शरजालेन प्रजहास धनञ्जयः' (भा० आश्व० ७४।९)। **विचित्य=आचित्य=आच्छाद्य।**
- 'वनदिङ्मार्गविचयो वीवधासाररक्षणम्' (का० नी० सा० २०।५)। **विचयः परीक्षणम्।**
- 'तुरगविचयव्यग्रान्' (उत्तर० १।२३)। **विचयोऽन्वेषणम्।**
- 'छन्दोविचितिः' (आप० ध० २।८।११)। **छन्दांसि विचीयन्ते विविच्य ज्ञायन्ते यया सा छन्दोविचितिर्वेदाङ्गम्।**
- 'विचेतव्या मही वीर संग्रामनगराकरा' (भा० वन० २८२।१९)। **अन्वेष्येत्यर्थः।**
- 'गदामि वेदान् विचिनोमि छन्दः' (भा० वन० १९७।८)। **विचिनोमि परिचिनोमि, अभ्यस्यामि।**
- 'व्रीहीनाहरेच्छुक्लांश्च कृष्णांश्च विचिनुयात्' (तै० सं० १।८।९)। **विचिनुयात् विविञ्च्यात्।**
- 'कर्णांश्चाकर्णांश्च तण्डुलान् विचिनुयात्' (तै० सं० १।८।९)। **पृथक् कुर्यादित्यर्थः।**
- 'एतद्विचार्य मनसा भवानेतद्विनिश्चयम्। विचिनोतु…' (भा० उ० १७७।६)॥ **विचिनोतु=अन्विष्य विन्दतु।**
- 'छन्दोविचित्यां सकलस्तत्प्रपञ्चो निदर्शितः' (काव्यादर्शे १।१२)। **छन्दांसि विचीयन्ते संगृह्यन्तेऽत्रेति, विज्ञायन्ते वाऽनयेति छन्दोविचितिः।**
- 'यथाङ्गमेवेतराण्यङ्गानि विचिन्वन्ति' (जै० ब्रा० १।४९)। **विचिन्वन्ति विशेषेण चिन्वन्ति, उपचिन्वन्ति।**
- सर्वाणि रूपाणि विचित्य धीरो नामानि कृत्वा ऽभिवदन्यदास्ते' (तै० आ० ३।१२।७)। **विचित्य निर्माय।**

## चृत्
- चृत् (चृती हिंसाग्रन्थनयोः)।
- 'शालाया नद्धानि वि चृतामसि' ( )। **श्रथ्नीमः, विष्यामः, भिन्द्मः। नद्धानि ग्रन्थयः।**
- 'वेदः स्वस्तिः' इति वेदं विचृतति' (वै० श्रौ० ८।१२)। **विचृतति विमुञ्चति।**
- 'अयस्मयं विचृता बन्धमेतम्' (वा० सं० १२।६३)। **विच्छिन्धीत्याह।**
- 'वि ते पाशांश्चृतामसि' (अथर्व० ९।३।१४)। **उक्तोऽर्थः।**
- 'पाशं ग्रीवास्वविचृत्यम्' (वा० सं० १२।६५)। **चर्तितुं छेत्तुमनर्हम्।**
- 'कृण्वन्त्संचृतं विचृतमभिष्टये' (ऋ० ९।८४।२)। **विचृतं विग्रन्थि विश्लथम्।**

## चेष्ट्
- चेष्ट् (चेष्ट चेष्टायाम्)।
- 'महाभुजगसंकाशा बाहवः परिघोपमाः। उद्वेष्टन्ति विचेष्टन्ति संचेष्टन्ति च सर्वशः' (भा० द्रोण० ८९।१९)। **विचेष्टन्ति=विविधं चेष्टन्ते।**
- 'सम्पत्तौ च विपत्तौ च दैवमेव हि कारणम्। इति दैवपरो ध्यायन्नात्मना न विचेष्टते' (का० नी० सा० ९।१४।३७)। **न विचेष्टते न व्यवस्यति=नोद्युङ्क्ते, नोद्यच्छते, नोत्तिष्ठते। अत्र विर्विरोधे न, चेष्टामेव विशिनष्टि।**
- 'धरायां स्म व्यचेष्टेताम्' (रा० २।७७।८०)। **व्यलुठतामित्यर्थः।**
- 'विदर्भनगरे चैषां राजेन्द्रत्वं विचेष्टय' (हरि० २।५०२१)। **विचेष्टय विचालय। भ्रंशयेत्यर्थः।**
- 'मैथुनाय विचेष्टन्ती परपुंसोपशङ्कया' (हरि० १।९।५४)। **विचेष्टन्ती मैथुनप्रतिकूलां चेष्टां कुर्वाणेति नीलकण्ठः।**
- 'यथार्हमस्य लोकस्य मया सर्वं विचेष्टितम्' (वि० पु० ६।६।३८)। **विचेष्टितम्=चेष्टितम्=कृतम्।**
- 'न हि मे शृण्वतस्तृप्तिररित तेषां विचेष्टितम्' (भा० वन० १६०।६)। **विचेष्टितम्=अवदानानि=चरितानि।**
- 'किमपि चेदमनङ्गविचेष्टितम्' (विक्रम० २।९)। **अनङ्गविचेष्टितम्=मनसिजविलसितम्।**

## छद्
- छद् (छद अपवारणे)।
- 'घ्नन्ति त्वेवैनं विच्छादयन्तीव' (छां० उ० ८।१०।२)।
- 'घ्नन्ति त्वेवैनं बिच्छादयन्तीव' (छां० उ० ८।१०।२)। **इदं धृतपूर्वं पुस्तके। अर्थस्तु न निरदेशीति स निर्दिश्यते। विच्छादयन्तीव विद्रावयन्तीव।**

## छन्द्
- छन्द् (छदि संवरणे)।
- 'दानाद् विच्छन्दयंस्तं महासत्त्वमुवाच' (अवदा० जा० ५)। **वारयन्नित्यर्थः। विर्विरोधे। उपच्छन्दनविरोधिनमर्थमाह।**

## छिद्
- छिद् (छिदिर् द्वैधीकरणे)।
- 'न ध्यातं पदमीश्वरस्य विधिवत् संसारविच्छित्तये' (भर्तृ० ३।११)। **संसरणच्छेदाय, जननमरणप्रवाहविरामायेत्याह।**
- 'वृत्त्यविच्छित्तिकामः' (गो० गृ० ४।८।१६)। **जीविकाविलोपाभावमिच्छन्नित्यर्थः।**
- 'विच्छिद्यमानेपि विच्छित्तिर्नवचन्दनेन वपुषः' (शिशु० १६।८४)। **विच्छित्तिरलङ्क्रिया।**
- 'विच्छित्तिविशेषैः सुरसुन्दरीणाम्' (शा० ७।५)। **विच्छित्तयो वर्णका रागाः।**
- 'स्तोकाप्याकल्परचना विच्छित्तिः कान्तिपोषकृत्' (सा० द० १३८)। **मण्डनानादरन्यासो विच्छित्ती रूपदर्पत: (१।६।२३ अमरोद्घाटने स्वामी)।**
- 'विच्छिद्यमानेपि कुले परस्य पुंसः कथं स्यादिह पुत्रकाम्या' (भट्टि० ३।५२)। **वंशेऽवसानमुपयति सतीत्यर्थः।**
- 'यशश्चन्दनविच्छिन्नैरत्वं च दोर्भिः प्रसाधितः' (राम ० २४।१००)। **चन्दनविच्छिन्नैश्चन्दनानुलिप्तैः।**
- 'विच्छिन्नेषु पथिष्वहःपरिणतौ ध्वान्ते समुत्सर्पति' (अमरु० ७६)। **विच्छिन्नेषु भग्नेषु।**
- 'यदर्थे विच्छिन्नं भवति कृतसन्धानमिव तत्' (शा० १।९)। **विच्छिन्नं विसंहितम्।**
- 'स ऐक्ष्वाकोऽधावयत् (रथवाहानश्वान्) ब्राह्मणकुमारं रथेन (रथावयवेन चक्रेण) व्यच्छिनत्।' (पञ्च० ब्रा० १३।३।१२)। **व्यच्छिनद् विच्छिन्नावयवमकरोत्।**
- 'अदृष्टे दर्शनोत्कण्ठा दृष्टे विच्छेदभीरुता। नादृष्टेन न दृष्टेन भवता लभ्यते सुखम्॥' **विच्छेदो वियोगः।**

## जन्
- जन् (जनी प्रादुर्भावे)।
- 'विजज्ञे च ततः काले राजनराजीवलोचना। कुमारं देवगर्भाभम्…' (भा० आदि० ८२।२७)। **विजज्ञे=सुषुवे। प्रजज्ञ इति पाठान्तरम्।**
- 'समां समां विजायते' (पा० ५।२।१२)। **इह विपूर्वो जनिरकमकः।**
- 'ततः स्मरसखे काले पुष्ययुक्ते निशाकरे। दिवाकरे मृदुकरे देवी पुत्रं व्यजायत' (बृ० श्लो० सं०)॥ **उक्तोर्थः। इह धातुः, सकर्मको यथा निरुक्ते भारतप्रयोगे।**
- 'वैराजात्पुरुषाद्वीरं शतरूपा व्यजायत। प्रियव्रतोत्तानपादौ वीरात्काम्या व्यजायत' (हरि० १।२।५)॥
- 'अद्यश्वीन इति निपात्यतेऽवष्टब्धे विजने' (पा० ५।२।१३ सूत्रे वृत्तिः)। **विजनः प्रसवः। अवष्टब्ध आसन्नः।**
- 'यस्ते पुत्रो गर्भितोऽयं विजातः स्वर्णष्ठीवी यमदात् पर्वतस्ते' (भा० शां० २९।१४९)। **विजातः=विशिष्टगुणोपेतः।**
- 'विजावति प्रजावति वि ते पाशांश्चृतामसि' (अथर्व० ९।३।१४)। **विजा=विजनः=प्रसवः।**

## जल्प्
- जल्प् (जप जल्प व्यक्तायां वाचि)।
- 'विजल्पः प्रलापः, मात्सर्यगर्भा गीः। असौ त्वा विजल्पति' (कौ० अ० ११।१।१६०)।
- 'परिहासविजल्पितं सखे परमार्थेन न गृह्यता वचः' (शा० २।१८)।

## जि
- जि (जि जये, जि अभिभवे)।
- 'प्रायस्त्वन्मुखसेवया विजयते विश्वं स पुष्पायुधः' (गीत०)। **अभिभवतीत्यर्थः।**
- 'रहस्यं साधूनामनुपधि विशुद्धं विजयते' (उत्तर० २।२)। **सर्वोत्कर्षेण वर्तत इत्यर्थः।**
- 'यौ वै सर्वं जयति विजयते' (जै० १।९५)।
- 'चक्षुर्मेचकमम्बुजं विजयते' (वा० भा० १।३३)। **विजयतेऽतिशेते अतिक्रामति।**
- 'इतो जयेतो विजय संजय जय स्वाहा' (अथर्व० ८।८।२४)।
- 'यस्मात्तमेव होतारं वृणीष्वेत्येतस्य लोकस्य विजितये' (गो० ब्रा० पूर्व० २।२४)। **अत्र विशब्दो वैशिष्ट्यवचनः प्रतिभाति। अन्यत्र प्रायेण जयतिना सम्प्रयुक्तो नायं विशेषकृत्। जयो विजय इत्येकोर्थः, लोचनविलोचनवत्।**
- 'अस्याधिज्ये धनुषि विजयम्' (आशंसन्ते) (शा० २१।६)। **स्पष्टोऽर्थः।**
- 'प्रभवति न तदा परो विजेतुं भवति जितेन्द्रियता यदात्मरक्षा' (कि० १०।३५)। **क्षितिविजितिस्मृतिविहितिव्रतरतयः परमतयः। विजितिर्विजयो जयः।**
- 'सं च जयति वि च जयते' (ऐ० ब्रा० ३।१९)। **विजयते वियुज्य शत्रून् जयति।**

## जृम्भ्
- जृम्भ् (जृभि गात्रविनामे)।
- 'तमोऽन्ये हासिषुर्योधा व्यजृम्भिषत चापरे' (भट्टि० १५।१०८)। **मुखव्यादानमकुर्वतेत्यर्थः।**
- 'सुखश्रवा मङ्गलतूर्यनिस्वनाः …न केवलं सद्मनि मागधीपतेः पथि व्यजृम्भन्त दिवौकसामपि' (रघु० ३।१९)। **व्यजृम्भन्त=अमूर्च्छन्। व्याप्नुवन्।**
- 'तत्खल्विदं विजृम्भते' (मालती० १।७)। **विजृम्भते व्याप्तिं याति।**
- 'वनेषु सायन्तनमल्लिकानां विजृम्भणोद्गन्धिषु कुड्मलेषु (रघु० १६।४७)। **विजृम्भणं विकासः।**
- 'रोपितभ्रूविजृम्भत्रस्ताब्धिः' (भा० पु० ९।१०।४)। **भ्रूविजृम्भः=भ्र कुटिबन्धः। अत्रार्थेन्यत्र दुर्लभः प्रयोगोऽन्वेष्यः शास्त्रदृश्वभिः।**
- 'तदादिराजस्य यशो विजृम्भितम्' (भा० ४।२१।८)। **प्रसृतम्, प्रथितमित्यर्थः।**

## ज्ञा
- ज्ञा (ज्ञा अवबोधने)।
- 'वि जानीह्यार्यान्ये च दस्यवः' (ऋ० १।५१।८)। **विविक्तं जानीहीत्याह।**
- 'य एवं वेद गृहवान्भवतीति विज्ञायते' (आप० श्रौ० १।१।२।११)। **यत्राविकृतं ब्राह्मणमुच्चारयति तत्र विज्ञायत इत्याह (धूर्तस्वामी)।**
- 'ते मे वाचं विजानन्तु' (भा० वि० २३।१२)। **प्रत्यभिजानन्त्वित्याह।**
- 'वाच को वा विजानाति पुनः संश्रुत्य संश्रताम्' (याज्ञ० ३।१५०)। **अनन्तरोदीरित एवार्थः।**
- 'भूय एव भगवान् विज्ञापयतु' (छां० उ० ८।८।७)। **विशेषेण ज्ञापयतु वेदयत्वित्यर्थः।**
- 'यद्वै त्वं वेत्थाहं तद् विज्ञापयामि' (श० ब्रा० १।४।५।१०)। ** (इतरान्) बोधयामीत्यर्थः।**
- 'विजानन्तोप्येते वयमिह विपज्जालजटिलान्न मुञ्चामः कामान्' (भर्तृ० ३।२१)।
- 'यथा यथा हि पुरुषः शास्त्रं समधिगच्छति। तथा तथा विजानाति' (मनु० ४।२०) **विजानाति=ज्ञानवान्भवति।**
- 'देशकालनयैर्युक्तो विज्ञः कार्यविनिश्चये' (रा० ४।४०।१८)। **विज्ञः कुशलः प्रवीणः।**
- 'यज् जीव्यते क्षणमपि प्रथितं मनुष्यैर्विज्ञानशौर्यविभवार्यगुणैः समेतम्। तन्नाम जीवितमिह प्रवदन्ति तज्ज्ञा…' (पञ्चत० १।२४)॥ **विज्ञानं बोधः, प्रबोधः, बुद्धिः।**
- 'ज्ञानं तेऽहं सविज्ञानमिदं वक्ष्याम्यशेषतः' (गीता ७।२)। **विज्ञानं लौकिकं ज्ञानम्, लोकानुभवः।**
- 'विज्ञानं हि महद् भ्रष्टम्' (रा० ३।७१।३०)। **विज्ञानमतीन्द्रियज्ञानम्।**
- 'लब्धविज्ञानम्' (भा० शां० ४४।५)। **विज्ञानं प्रवृत्तिर्वृत्तान्तः।**
- 'कालप्रयुक्ता खलु कार्यविद्भिर्विज्ञापना भर्तृषु सिद्धिमेति' (कु० ७।९३)। **विज्ञापना प्रार्थना।**
- 'अहो नु खलु विज्ञापनाव्यग्रे मयि शब्द इव श्रूयते' (स्वप्न० १)। **विज्ञापना घोषणा।**
- 'अस्ति मे किमपि विज्ञाप्यम्' (उत्तर० १)। **विज्ञाप्यं विज्ञप्तिः।**
- 'शरीरज्ञानविज्ञानैः' (सुश्रुत० १।३५।४)। **ज्ञानं तत्त्वावबोधः। विज्ञानं चित्रादिकर्मकौशलम्।**
- 'शूरस्य ज्ञानिनो वाऽहं देया विज्ञानिनो पि वा' (कथा० ७९।९)। **शिल्पादिज्ञानं विज्ञानम्।**

## ज्या
- ज्या (ज्या वयोहानौ)।
- 'कृतं यजमानो विजिनाति' (आप० श्रौ० ५। २०।१)। **विजिनाति जयति। (रामाग्निचिद्वृत्तिः)। विर्विरोधे।**

## टङ्क्
- टङ्क् (टकि बन्धने)।
- 'गुम्फितैरुशनसा सुभाषितैर्यस्य हाटकविटङ्कमङ्कितम्' (नै० १८।२४)। **विटङ्कः कपोतपालिका। कपोतपालिकायां तु विटङ्कं पुन्नपुंसकम् इत्यमरः। टङ्कः पाषाणदारणो भवति। विपूर्वस्तु स एव कपोतपालिकां ब्रूत इत्यहो उपसर्गमाहात्म्यम्।**
- 'सभारण्यविटङ्कवान्' (भा० आदि० १।८८)। **भारतद्रुम इति विशिष्यते। विटङ्काः पक्ष्युपवेशनस्थानानि।**
- 'अयमेव महीधरविटङ्कः' (मालती० १०)। **विटङ्कः शिखिरम्। औपचारिकः प्रयोगः।**
- 'रोमोत्सवो मम यदङ्घ्रिविटङ्कितायाः' (भा० पु० १।१६।३५)। **विटङ्किता=बद्धा, संस्पृष्टा, अलङ्कृता।**

## डी
- डी (डीङ् विहायसा गतौ)।
- 'विडम्बितं विडीनं स्यात्' (भा० ४१।२७)। **विडीनं मल्लवदृड्डीयोड्डीय गमनम्।**

## तंस्
- तंस् (तसि भूष अलङ्करणे)।
- **वीतंसस्तूपकरणं बन्धने मृगपक्षिणाम् इत्यमरः।**

## तन्
- तन् (तनु विस्तारे)।
- 'त्वम् अग्ने सप्रथा असि जुष्टो होता वरेण्यः। त्वया यज्ञं वितन्वते' (ऋ० ५।१३।४)। **वितन्वते=अनुतिष्ठन्ति।**
- 'विराटपर्वप्रद्योती भावदीपो वितन्यते' (नीलकण्ठः)। **वितन्यते विरच्यते प्रणीयते।**
- 'ध्यातश्चेतसि कौतुकं वितनुते कोपोपि वामभ्रुवः' (सा० द०)। **वितनुते=करोति=जनयति।**
- 'स्मरसि रुदितैः स्नेहाकूतं तथा व्यतनोदसौ' (मालती० ९।११)। **व्यतनोत् व्याञ्जयत्। आविरभावयत्।**
- 'तेन वीर्यं वितन्वता' (रा० ४।९।८९)। **वितन्वता=प्रकटयता।**
- 'ब्रह्मन् सन्तनुशिष्यस्य कर्मच्छिद्रं वितन्वतः' (भा० पु० ८।२३।१४)। **वितन्वतो यज्ञं तन्वानस्य। अत एव वितानो यज्ञो भवति। तथा चामरः पठति--क्रतुविस्तारयोरस्त्री वितानं त्रिषु तुच्छके।**
- 'अत एव च वैतानास्त्वां वह्नयः पावयन्तु' (शा० ४।८)। **इत्यत्र वैताना यज्ञियाः। वितानमुल्लोचोपि, यच्चन्द्रोदय इत्याचक्षते।**
- 'श्रेणीबन्धाद् वितन्वद्भिरस्तम्भां तोरणस्रजम्' (रघु० १।४१)। **वितन्वद्भिः=विरचयद्भिः।**
- 'अमुं यज्ञं विततमेयाय' (छां० उ० १।१०।७)। **विततं चिराय तायमानम्।**
- 'विततयज्ञः' (शा० ७।३४)। **अनुष्ठिताध्वरः।**
- 'यज्वभिः संभृतं हव्यं विततेष्वध्वरेषु सः' (कु० २।४६)। **उक्तोऽर्थः।**
- 'विततवपुषा महाहिना' (कि० १२।२२)। **महाकायेनेत्यर्थः।**
- 'भवति विततश्वासोन्नाहप्रणुन्नपयोधरम्' (मालती० १०।१५)। **विततोऽविश्रान्तः=अविरतः।**
- 'शब्दवेध्यं च विततं लघुहस्ता विशारदाः' (रा० १।५।२०)। **विततं विप्रकृष्टम्।**
- 'स्फुरितविततजिह्वः' (मृच्छ० ९।१२)। **वितता निरायता।**
- 'प्रस्वेदबिन्दुविततं वदनं प्रियायाः' (चौर० ९)। **विततं व्याप्तम्।**
- 'यथार्द्रं वस्त्रं वितानितं लघीयसा कालेन शुष्येत्' (यो० सू० ३।२२ भाष्ये)। **वितानितं विस्तारितम्।**
- 'व्रततिविततिभिस्तिरोहितायाम्' (शिशु० ७।४५)। **विततिः प्रतानः।**
- 'वंशविततिषु विषक्तपृथुप्रियवालधिभिः' (कि० १२।४७)। **वंशविततयः=वेणुषण्डाः।**
- 'यदकालमेघविततिर्व्ययूयुजत्' (मालती० ९।४७)। **विततिः पङ्क्तिः।**
- 'शृङ्गोच्छ्रायैर्यो वितत्य स्थितः खम्' (मेघ० ६०)। **व्याप्येत्यर्थः।**
- 'वितत्य किरतोः शरान्' (उत्तर० ६।१)। **धनुराकृष्येत्याह।**
- 'तत्र हत्वा पशून्मध्यान् वितत्यायतने शुभे' (हरि० २।१६।११)। **वितत्य हवीरूपेण निरुप्य।**
- 'बहूनां वितता यज्ञा द्विजानां य इहागताः। तेषां समाप्तिरायत्ता तव वत्स निवर्तने' (रा० २।४५।२८)॥ **वितताः प्रवर्तिता अनुष्ठीयमाना वितायमानाः।**
- 'प्रस्तारस्थगिता इवोन्मुखमणिज्योतिर्वितानैर्दिशः' (मालती ६।५)। **वितानः समूहः।**
- 'प्रमुदितवरपक्षमेकतस्तत् क्षितिपतिमण्डलमन्यतो वितानम्' (रघु० ६।८६)। **वितानं सावसादं ग्लानम्।**
- 'वितानेष्वप्येवं तव मम च सोमे विधिरभूत्' (वेणी० ६।३०)। **वितानो यज्ञः क्रतुः।**

## तर्क्
- तर्क् (तर्क भाषार्थः)।
- 'तन्नूनं मृत्युमाप्स्यतीति वितर्कयामि' (पञ्चत०)। **अभ्यूहामीत्यर्थः।**
- 'किं नु स्विदेतत् पततीति सर्वे वितर्कयन्तः परिमोहिताः स्मः' (भा० )।

## तुद्
- तुद् (तुद व्यथने)।
- 'विराटं वितुदन्त्येते गृध्रगोमायुवायसाः' (भा० स्त्री० २०।२३)। **वितुदन्ति विलुञ्चन्ति, अवलुम्पन्ति।**
- 'वि पूषन्नारया तुद पणेरिच्छ हृदि प्रियम्' (ऋ० ६।५३।६)। **वितुद=विध्य।**
- 'शुनं सुफाला वि तुदन्तु भूमिम्' (अथर्व० ३।१७।५)। **वितुदन्तु=विलिखन्तु, विकृषन्तु।**
- 'यः कण्टकैर्वितुदति चन्दनैर्यश्च लिम्पति' (याज्ञ० ३।५३)।
- 'नखाग्रैः केन ते भीरु वितुन्नं हि स्तनान्तरम्' (रा० ५।६८।७)। **वितुन्नम्=विक्षतम्।**

## तृद्
- तृद् (उतृदिर् हिंसानादरयोः)।
- 'पराञ्चि खानि व्यतृणत् स्वयम्भूः' (कठ० उ० ४।१)। **व्यतृणत् कर्तित्वा निरमात्।**
- 'यदा त्वष्टा व्यतृणत् पिता त्वष्टुर्य उत्तरः। गृहं कृत्वा मर्त्यं देवाः पुरुषमाविशन्' (अथर्व० ११।८।१८)॥ **व्यतृणत्=कर्तित्वा सुषिरमकरोत्।**
- 'कः सप्त खानि वि ततर्द शीर्षणि' (अथर्व० १०।२।६)। **विततर्द=चिच्छेद, छेदपूर्वकं निर्ममौ। उत्कीर्य रचयामासेत्यर्थः।**

## तृप्
- तृप् (तृप प्रीणने)।
- 'वितर्पयन्ति ये पुण्यास्तृषिताञ्शीतलै र्जलैः' (स्कन्दपु० का० ४।१२।६०)। **वितर्पयन्ति विगततृष्णान् सुहितान्कुर्वन्ति।**

## तृष
- तृष (ञितृषा पिपासायाम्)।
- 'गणा मे मा वितृषन्' (वा० सं ६।३१)। **तृषा माऽवसदन् इत्याह।**
- 'आदित्या वा अस्माल्लोकादमुं लोकमायन् तेऽमुष्मिंल्लोके व्यतृष्यन्' (तै० सं० १।५।४।४)। **व्यतृष्यन्=पिपासाकुला अभूवन्।**

## तॄ
- तॄ (प्लवनतरणयोः)।
- 'कथं त्वद्गमनार्थं मे वाणी वितरतेऽनघ' (भा० सभा० ४५।५५)। **अवतरतीत्यर्थः। वक्तुं प्रक्रमत इति विवक्षति। याहीति कथं ब्रूयामित्यर्थः। अवस्यार्थे विशब्दः।**
- 'वितर गिरमुदारां येन मूकाः पिकाः स्युः' (अमरोद्घाटने स्वामी)। **वितर=देहि, उद्गिर, उच्चारय।**
- 'तस्माद् द्वारं वितराम्येष वन्दी' (भा० वन० १३३।३०)। **उद्घाटयामि विवृणोमीत्यर्थः। प्रवेशमनुजानामीति भावः। अन्यत्र दीयन्तां द्वाराणीत्यत्र पिधीयन्तामित्यर्थो गम्यते।**
- 'भगवान् मारीचस्ते दर्शनं वितरति' (शा० ७)। **ददातीत्यर्थः, साक्षादुपतिष्ठत इत्युक्तं भवति।**
- 'वितरति गुरुः प्राज्ञे विद्यां यथैव तथा जडे' (उत्तर० २।४)। **वितरति प्रदिशति।**
- 'वितराम्यर्बुदं गवाम्' (भा० आदि० १६७।३१)। **उक्तोऽर्थः।**
- 'ज्योत्स्नाशङ्कामिह वितरति हंसश्रेणी' (कि० ५।३१)। **वितरति=जनयति।**
- 'वितरेच्च यथादोषमभिष्यन्दक्रियाविधिम्' (सुश्रुत० २।३३७।९)। **वितरेत्=आचरेत्।**
- 'अक्षासो अस्य वितिरन्ति कामम्' (ऋ० १०।३४।६)। **वितिरन्ति वर्धयन्ति, उपचिन्वन्ति। हिंसन्तीति वा।**
- 'काममिन्मे मघवन्मा वि तारीः' (ऋ १०।५४।५)। **मा हिंसीरित्यर्थ इति सायणः।**
- 'मनो हि मे वितरति नैकं त्वं वरमर्हसि' (भा० सभा० ७१।३१)।
- 'तडिल्लेखालक्ष्मीं वितरति पताकाबलिरियम्' (प्र० च०)। **वितरति वर्धयति, इतो वाभिवर्तयति।**
- 'व्यन्तरिक्षमतिरन्मदे सोमस्य रोचना' (इन्द्रः) (ऋ० ८।१४।७)। **व्यतिरत्=व्याश्नुत=अत्यक्रामत्।**
- 'होतेव सद्म विधतो व्यतारीत्' (ऋ० १।७३।१)। **होतेवाग्निः परिचरतो यजमानस्य गृहं प्रविशतीत्याह।**
- 'वाजी न प्रीतो विशो व्यतारीत्' (ऋ० १।६९।५)। **दूरे नयति, देशाद् देशान्तरं नयतीत्याह। विशेषेण तरति प्रतिक्रामति इति तु सायणः।**
- 'गतो नाध्वा वि तिराति जन्तुं प्रणः स्पार्हाभिरूतिस्तिरेत' (ऋ० ७।५८।३)। **इहर्चि मरुतः प्रार्थ्यन्ते। वितिरतिर्हननार्थो वर्धनार्थो वा।**
- 'स दक्षिणमेवाग्रे गोदानं वितारयति' (श० ब्रा० ३।१।२।५)। **कङ्कतेन विविच्य गोदानस्थान् केशान् विजटान्करोतीत्यर्थः। गोदानं श्मश्रु, काकपक्षो वा।**
- 'यथासवनं वितारयति' (प्रैषम्) (शां० श्रौ० ७।१।४)। **वितारयति=अनुतिष्ठति=आचरति।**
- 'दक्षिणं गोदानं वितार्योनत्तीमा आप इति' (का० श्रौ० ७।२।९)। **पूर्वतर एवार्थः।**
- 'राज्ञां वितीर्णस्कन्धानां मरुल्लोलाः शिरोरुहाः' (राज० ७।४४६)। **वितीर्णस्कन्धाः=दत्तांसाः।**
- 'समरवर्माद्यैर्वितीर्णसमरोऽसकृत्' (राज० ५।१३५)। **दत्तयुद्ध इत्याह।**
- 'वि मित्र एवैररातिमतारीत्' (तै० सं० १।८।१०)। **अरातिमदानशीलं शत्रुं व्यतारीत् वितारयतु (वितरणशीलं) दानशीलं करोतु। यदा विपूर्वस्तरतिर्विप्लवे वर्तते, विप्लवो विनाशः, तदा विनाशयत्वित्यर्थ इति भट्टभास्करः।**
- 'इतीमावेव तं लोकौ वितारयति' (शां० ब्रा० २।१)। **विग्रथितौ विश्लिष्टौ करोतीत्यर्थः।**
- 'आरूढमद्रीनुदधीन् वितीर्णं… यशः' (रघु० ६।७७)। **वितीर्णमवतीर्णम्।**

## त्रस्
- त्रस् (त्रसी उद्वेगे)।
- 'सहसा न प्रतिबोधयेद् वित्रासभयात्' (सुश्रुत० ३।१।३८)। **वित्रास उद्वेगः। बालमिति शेषः।**

## दंश्
- दंश् (दंश दशने)।
- 'आशीविषविदष्टानां शराणां रूपमाबभौ' (भा० द्रो० ९८।१९)। **(भुजगः) विदश्यास्येन वल्मीकं विवेश। विदश्य दष्ट्वा। विशब्दो नेह विशेषकृत्।**
- 'दन्तान् विदशतस्तस्य श्रूयते दशनस्वनः' (रा० ६।९२।२३)। **विदशतः=पिंषतः।**
- 'अस्थिविवरप्रविष्टमस्थिविदष्टं वाऽवगृह्य' (सुश्रुत० १।२८।६)। **विदष्टमत्यासक्तम्।**

## दय्
- दय् (दय दानगतिरक्षणहिंसादानेषु)।
- 'स्थिरा चिदन्ना दयते वि जम्भैः' (ऋ० ४।७।१०)। **विदयते=अपच्छिनत्ति।**
- 'य एक इव विदयसे वसु मर्ताय दाशुषे' (ऋ० १।८४।७)। **वितरसीत्याह।**
- 'विदद् वसुर्दयमानो वि शत्रून्' (ऋ० ३।३४।१)। **विदयमानः=निघ्नन्=हिंसन्, निबर्हयन्।**
- 'वि सेनाभिर्दयमानो वि राधसा' (ऋ० १०।२३।१)। **विदयमानः=वितरन्, अतिसृजन्, विसृजन्। अमित्रेभ्य इषूः, मित्रेभ्यश्च राधांसि दक्षिणा रातीर्विभजस इत्युक्तं भवति।**

## दल्
- दल् (दल विशरणे)।
- 'त्वदिषुभिर्व्यदलिष्यवसावपि' (नै० ४।८८)। **विशीर्णतां विभेदं यायादित्यर्थः।**
- 'विदलन्ति स्म कुद्दालैः स्थलानि च समन्तत' (गोरेसियो सं० रा० २।८७।१०)। **विदलन्ति उत्खनन्ति, अवदारयन्ति।**
- 'कायः कठिनदृषदन्तर्विदलितः' (भर्तृ० २।७७)। **विदलितः=विशीर्णः।**
- 'शिफाविदलरज्ज्वाद्यैर्विदध्यान्नृपतिर्दमम्' (मनु० ९।२३०)। **विदलः शाखा, विटपः।**

## दस्
- दस् (दसु उपक्षये)।
- 'पूर्वीरिन्द्रस्य रातयो न वि दस्यन्त्यूतयः' (ऋ० १।११।३)। **न विदस्यन्ति नोपक्षीयन्ते। सानुबन्धा भवन्तीत्यभिप्रायः।**
- 'तस्मिन्पचमाने व्यदस्यत्' (अग्निः) (काठक० १०।६)। **व्यदस्यत्=अशाम्यत्।**
- 'मा सा ते अस्मत् सुमतिर्विदसत्' (ऋ० १।१२१।१५)। **मा विदसत् मा विनशत्, माऽपगात्।**
- 'यथाऽविदासिनः कुल्याः सरसः स्युः सहस्रशः' (भा० पु० १।३।२६)। **अविदासिनोऽक्षय्यात्सरसः।**

## दह्
- दह् (दह भस्मीकरणे)।
- 'तस्यै ह विदग्धायै सृगालः संभवति' (श० ब्रा० १२।५।२।५)
- 'मैनमग्ने वि दहो माभि शोचः' (ऋ० १०।१६।१)। **एनं प्रेतं विशेषेण दग्धं मषीभूतं मा कुर्वित्यर्थः।**
- 'तस्यै ह विदग्धायै सृगालः संभवति' (श० ब्रा० १२।५।२।५)। **विदग्धा दग्धा। विर्नार्थेऽन्तरं कुरुते।**
- 'यो विदग्धः स नैर्ऋतो योऽशृतः स रौद्रो यः शृतः स दैवतः। तस्मादविदहता श्रपयितव्यः सदैवतत्त्वाय' (तै० सं० २।६।३।४)। **यः पुरोडाशः। विरूपो दग्धो विदग्धोऽतिदग्धो वा।**
- 'अविदग्धा विदग्धाश्च ते (रसाः) भिद्यन्ते त्रिषष्टिधा' (सुश्रुत० उत्तर० ६३।३)। **विदग्धशब्दः संयुक्ते वर्तते धातूनामनेकार्थत्वादिति डल्लनः।**
- 'अविदग्ध इव क्षीरे क्षीरमन्यद् विमिश्रितम्' (चरक० चि० १५।२३७)। **अविदग्धे नातिसन्तप्ते।**

## दा
- दा (डुदाञ् दाने दाण् दाने)।
- 'दक्षिणां व्यददात्तेषां कर्मिणां तदनन्तरम्। प्राचीं होत्रे ददौ' (गोरेसियो सं० रा० १।१३।३९)। **व्यददात्=विभज्याददात्।**
- 'वि महच्छर्म यच्छ' (अथर्व० १।२०।३)। **वियच्छ=विशेषेण प्रयच्छ।**
- 'वि मन्यो शर्म यच्छ' (ऋ० १०।१५२।५)। **उक्तोऽर्थः।**
- 'तेषां यथागुणमावसथाः शष्पान्नपानं च विदेयम्' (आप० ध० २।२५।९)। **विदेयं विशेषेण देयम्।**
- 'अनुग्रहं कुरु विभो विदायं देहि साम्प्रतम्' (ब्रह्मवै० १।२३।३९)। **विशिष्टो दायो विदायः।**

## दाश्
- दाश् (दाशृ दाने)।
- 'ये ते हवेभि र्वि पणीरदाशन्' (ऋ० ७।१९।९)।
- 'ये ते हवेभिर्वि पणीँ रदाशन्' (ऋ० ७।१९।९)। **पुस्तके पठितमप्यर्थनिर्देशायेहानूद्यते। धनानि विशेषेणादापयन् इत्यर्थः। दाशतिरिहान्तर्णीतण्यर्थकः।**

## दिव्
- दिव् (दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।
- 'इमां सभामध्ये यो व्यदेवीद् ग्लहेषु' (भा० सभा० ७१।५)। **अहारयत्, पराजयत।**
- 'वि देवं दीव्यमाना जात्या आसते' (श० ब्रा० १।८।३।६)। **विदीव्यमानाः शृङ्गारक्रीडां कुर्वाणाः।**

## दीधी
- दीधी (दीधीङ् दीप्तिदेवनयोः)।
- 'अर्वाङेहि मा विदीध्यः' (अथर्व० ८।१।९)। **मा विचीचरः, मा विमृक्षः।**
- 'किं मुहुश्चिद्वि दीधयः' (ऋ० ८।२१।६)। **उक्तोऽर्थः।**

## दु
- दु (टुदु उपतापे)।
- 'आदुन्वस्व विदुन्वस्व द्रुह्य कुप्यस्व याचकि' (भा० आदि० ७८।११)। **विदुन्वस्व पांशुषु लुठनादिना सन्तप्ता भव।**

## दुष्
- दुष् (दुष वैकृत्ये)।
- 'प्रिया तष्टानि मे कपिर्व्यक्ता व्यदूदुषत्' (ऋ० १०।८६।५)। **व्यदूदुषत्=व्यकरोत्, वैकृतमनैषीत्।**
- 'कथं वयं निवत्स्यामः कैकेय्या च विदूषिताः' (रा० २।६६।२१)। **विदूषिता राज्यगर्वात् तिरस्कृता इति तिलककारः।**
- 'न शेषो अन्यजातमस्त्यचेतानस्य मा पथो वि दुक्षः' (ऋ० ७।४।७)। **मा विदुक्षः=मा विदूदुषः।**

## दुह्
- दुह् (दुह प्रपूरणे)।
- 'विदुहन्ति वा एते यज्ञं निर्धयन्ति' (श० ब्रा० ४।६।९।२१)। **विशब्दो दोहस्य विशेषमाह। दोहः प्रपूरणं (पूरणारम्भः) भवति विदोहस्त्वापूरणम्, लक्षणया रेचनम्।**
- 'मा मामिमे पतत्रिणी विदुग्धाम्' (ऋ० १।१५८।४)। **मा विदुग्धां विशेषेण दोहगतसारं मा कार्ष्टाम् इति सायणः।**
- 'सगोत्राय ब्रह्मणे देयः सोमपीथस्याविदोहाय' (पञ्च० ब्रा० १८।२।१२)। **अविदोहो ऽविनाशः। विपरीतफलप्रशमनम्।**

## दू
- दू (दूङ् परितापे)।
- 'विदूयमाने (गोष्ठे) चीवरम्' (गो० गृ० ४।९५)। **विद्यमाने आर्द्रे। दूङ् परितापे पठितस्तस्याग्न्यादिस्पर्शेन सन्तप्तीभवनं मुख्योऽर्थः, मानसः संज्वरस्तूपचारात्। इह विर्मुख्यमर्थं विपर्यासयति।**

## दृभ्
- दृभ् (दृभी ग्रन्थे)।
- 'विरोधिदुर्वातविदर्भितां विपन्नदीं न दीनाः परिलङ्घयन्ति ते' (धर्मशर्मा० १८।२३)। **विदर्भिता धूयमाना विप्लाव्यमाना।**

## दृश्
- दृश् (दृशिर् प्रेक्षणे)।
- 'मया सो अन्नमत्ति यो विपश्यति' (ऋ० १०।१२५।४)। **अनेकत्र दर्शनमेकैकश्येन वा दर्शनं विदर्शनम्।**
- 'प्रदीप्तानि व्यदृश्यन्त सहदेवबले तदा' (भा० सभा० ३१।२४)। **विविक्ततयाऽदृश्यन्तेत्याह।**
- 'यो विश्वाभि विपश्यति भुवनानि सं च पश्यति' (ऋ० ३।६२।६)। **विपश्यति अभितो नानारूपेण पश्यति।**
- 'यस्य वीरस्य यो वेषो यो ध्वजो यच्च वाहनम्। तेन तेन व्यदृश्यन्त समुपेता नराधिपाः' (भा० आश्रम० ३२।१४) ॥ **व्यदृश्यन्त=विविक्ततयाऽदृश्यन्त। विशब्दो वैविध्यवाचकः स्थाने।**
- 'तमसा संवृतेनाथ न स्म किञ्चिद् व्यदृश्यत' (भा० कर्ण ० ६३।४४)। **न व्यदृश्यत विवेकेन पार्थक्येन नादृश्यत। न प्राज्ञायतेत्यर्थः।**
- 'व्यदृश्यन्त महाराज परस्परजिघांसवः' (भा० भीष्म० ४६।१५)। **उक्तोऽर्थः।**
- 'अदशि वि स्रुतिदिवः' (ऋ० ११४६।११)। **व्यदशि=विस्पष्टं दृश्याऽभूत्। प्रादुर्भूता।**
- 'इति तस्य विपश्यतो यथावत्' (बुद्ध ० ५।१४)। **विपश्यतः विशिष्य पश्यतः, विजानतः।**
- 'विदर्शिता यदा देवी (के केयी) कुब्जया पापया भृशम्' (रा० १।१०।१)। **विदर्शिता विपरीतं बोधिता, अन्यथा ग्राहिता।**
- 'सर्वथा तु लघुत्वं ते कत्थनेन विदर्शितम्' (रा० ३। २६।२०)। **अत्र वेवैविध्यं नार्थः, सर्वथेत्यनेन तदुक्तः। शब्दोपजनो नार्थोपजनः।**
- 'तत्र तत्र व्यदृश्यन्त मृता दैत्येश्वरा भुवि' (मात्स्य० १५०।१७५)। **विर्नानात्वे व्याप्तौ वा।**

## दॄ
- दॄ (दॄ विदारणे)।
- 'अयोधनेनाय इवाभितप्तं वैदेहिबन्धोर्हृदयं विदद्रे' (रघु० १४।३३)। **विदद्रे विदीर्णतां ययौ।**
- 'विददार नखैस्तस्य पृष्ठं स पतगेश्वरः' (रा० ३।५७।२४)। **विददार=बिभेद=चक्षाण।**
- 'श्रुतं सखे श्रवणविदारणं वचः' (मुद्रा० ५।६)।
- 'युवजनहृदयविदारणमनसिजनखरुचिकिंशुकजाले' (गीत० १)।
- 'तेन विद्याधरांस्तांस्तान्वरानुद्दिशतो बहून्। पितुर्विदारणं कृत्वा कन्यैवाद्याप्यहं स्थिता' (कथा० २६।६३)॥ **विदरः स्फुटनं भिदेत्यमरः।**
- 'अदूरजाग्रद्विदरप्रणालीरेखा' (नै० ८।३८)॥ **विदरो रन्ध्रम्।**
- 'स एतमेव सीमानं विदार्यैतया द्वारा प्रापद्यत' (ऐ० उ० १।३।१२)। **विदार्य विषीव्य, विसित्य, उद्घाट्य। इह सीमन्शब्दः पुंसि प्रयुक्तः, लोके तु स्त्रियां नियतः।**
- 'घ्नन् वृत्राणि वि पुरो दर्दरीति' (अथर्व० २०।९०।२)। **विदर्दरीति विशेषेण पुनः पुन र्दृणाति।**

## दो
- दो (दो अवखण्डने)।
- 'विदानाद् विद्युद् विद्यत्येनं सर्वस्मात्पाप्मनः (श० ब्रा० १४।८।७।१)। **विद्यति भिनत्ति, वियुङ्क्ते, वियौति, विपृणक्ति इत्यनर्थान्तरम्।**
- 'सोमं विद्यद्भिर्ग्राविभिः सुतम्' (वा० स० २६।४)। **विद्यद्भिः पिंषद्भिः।**
- 'अतिप्रसङ्गे विदित्य कृष्णस्तान् वारयामास' (हरि० ८४३५)। **विदायेति तु पाणिनीयाः। विवादास्पदस्य वस्तुनोन्तं कृत्वेत्यर्थः।**
- 'वि च हैवास्य पाप्मानं द्यतः' (तै० ब्रा० ३।१०।९।१)। **विद्यतः=विच्छिन्तः।**

## द्युत्
- द्युत् (द्युत दीप्तौ)।
- 'स स्तनयति स वि द्योतते स उ अश्मानमस्यति' (अथर्व० १३।४।४१)। **विद्योतते विभाति।**
- 'स हि द्युता विद्युता वेति साम' (ऋ० १०।९९।२)। ** द्युता भासा, गभस्तिना।**

## द्रा
- द्रा (द्रा कुत्सायां गतौ)।
'विदद्रौ वदनेनासृक् स्वप्रतापमिवोद्वमन्' (राज० ७।१५७) **विदद्रौ=विदुद्राव।**
- 'निद्राविद्राणद्रोणकुलकलिलकुलायेषु' (हर्ष० २)। **विद्राणं विक्लवमलसं द्रोणकुलं वायसव्रातः।**

## द्रु
- द्रु (द्रु गतौ)।
- 'यत्रा नरः सं च वि च द्रवन्ति' (वा० सं० २९।४८)। **विद्रवन्ति विगच्छन्ति=पलायन्ते।**
- 'ते शूरा हतभूयिष्ठा हताश्वरथवारणाः। उत्सृज्य भीमकर्णौ च सर्वतो व्यद्रवन्दिशः' (भा०)॥ **उक्तोऽर्थः।**
- 'विद्रवन्ति भयाद् भीता नानादिग्भ्यः सहस्रशः' (रा० १।५५।२६)।
- 'आपश्चुक्षुभिरे चैव चकम्पे च वसुन्धरा। व्यद्रवन् गिरयः' (भा० अनु० १६०।१५)॥ **व्यद्रवन् विदीर्णतामगच्छन्।**
- 'अराजके हि लोकेऽस्मिन्सर्वतो विद्रुते भयात्' (मनु० ७।३)। **विद्रुते प्रचलिते।**

## द्रुह्
- द्रुह् (द्रुह जिघांसायाम्)।
- 'भ्रात्रे परेताय विदुद्रुहे यः' (भा० पु० ३।१।४१)। **द्रोहोऽपकारबुद्धिः। भ्रातरमकदर्थयद् इत्यर्थः प्रतिभाति। चतुर्थ्यात्मनेपदं चेत्युभयमस्थाने।**

## धम्
- धम् (धम इति च्छान्दसः)।
- 'वि वो धमत्वोकसः प्र वो धमतु सर्वतः' (अथर्व० ३।२।२)। **अग्निः प्रार्थ्यते। विधमतु=विशेषेण निःसारयतु, स्थानभ्रष्टान्करोतु।**

## धा
- धा (डुधाञ् धारणपोषणयोः)।
- 'सहसा विदधीत न क्रियाम्' (कि० २।३०)। **विदधीत=कुर्यात्।**
- 'त्यज्यतां मानुषे भावो मयि भावो विधीयताम्' (रा० ३।५५।१७)। **सीतां प्रति रावणोक्तिः। अर्थस्तु पूर्वोदित एव।**
- 'तन्नो देवा विधेयासुर्येन …सपत्नांश्चाधिजीयास्म संग्रामे च मृषीमहि' (भट्टि० १९।२)॥ **पूर्वेण समोऽर्थः।**
- 'योगे चैव समाधिधैर्यसुलभे बुद्धिं विधद्ध्वं बुधाः' (भर्तृ० ३।३६)।
- 'यथाक्रमं पुंसवनादिकाः क्रिया धृतेश्च धीरः सदृशीर्व्यधत्त' (रघु० ३।१०)।
- 'यो ब्रह्माणं विदधाति पूर्वम्' (श्वेत० उ० ६।१८)। **विदधाति=सृजति, उत्पादयति।**
- 'तं वेधा विदधे नूनं महाभूतसमाधिना' (रघु० १।२९)। **विदधे निर्ममे।**
- 'व्यवसायात्मिका बुद्धिः समाधौ न विधीयते' (गीता २।४४)। **नोत्पद्यत इत्यर्थः।**
- 'घृतपूर्णषु कुम्भेषु तान्भागान् विदधे' (भा० वन० १०७।२)। **विदधे=निदधे।**
- 'कारावेश्मनि तं व्यधात्।' (राज० २।७३)। **व्यधात्=न्यधात्=न्यक्षिपत्।**
- 'स्वचेष्टितमथो तस्मिन् विदधाति मणाविव' (प्र० च०) **विदधाति=अर्पयति।**
- 'शशिपुत्रः सप्रमदं शयनं विधत्ते' (व० बृ० सं० १०४।२३)। **शयने स्वापे कारणतां यातीत्यर्थः।**
- 'अर्जुनो विदधे मृत्युम्' (रा० १।७५।२३)। **विनाशं व्यापादं जनयामासेत्यर्थः।**
- 'नूनं देवेभ्यो वि हि धाति रत्नम्' (ऋ० २।३८।१)। **विधाति=विदधाति=ददाति, विभजति, वितरति, विश्राणयति।**
- 'वि होत्रा दधे वयुनाविदेकः' (ऋ० ५।८१।१)। **उक्तोऽर्थः।**
- 'श्रीश्च प्रज्ञां च विधेहि नः' (प्रश्न० उ० २।१३)। **पूर्व एवार्थः।**
- 'तद्विधत्स्व मे' (भोजनम्) (रा० १।५२।२२)।
- 'एको बहूनां यो विदधाति कामान्' (कठ० उ० ५।१३)।
- 'प्रजापतिं वै भूतान्युपासीदन्। प्रजा वै भूतानि। वि नो धेहि यथा जीवामेति' (श० ब्रा० २।४।२।१)। **वृत्तिं नः प्रकल्पय। साधनान्युपकरणानि नो देहीत्याह।**
- 'अन्नमशितं त्रेधा विधीयते' (छा० उ० ६।५।१) **त्रिधा विभज्यत इत्याह।**
- 'यत्पुरुषं व्यदधुः कतिधा व्यकल्पयन्' (ऋ० १०।९०।१२)। **व्यदधुः=व्यभजन्।**
- 'देशो विधीयतां ब्रह्मन्यत्र वत्स्यामहे वयम्' (रा० १।५०४)। **विधीयतां चिन्त्यताम्। विचार्यताम्। अनुसन्धीयताम्।**
- 'बुद्धिरात्मानुगातीव उत्पातेन विधीयते' (भा० वन० १८१।२५)। **विधीयते=वशी क्रियते।**
- 'यत्र चाम्नायो विदध्यात्' (गौ० ध० १।१।४८)। **विदध्यात्=शिष्यात्=आदिशेत्।**
- 'अर्थकामेष्वसक्तानां धर्मज्ञानं विधीयते' (मनु० २।१३)। **विधीयते=उपदिश्यते।**
- 'शूद्रस्य तु सवर्णैव नान्या भार्या विधीयते' (मनु० ९।१५७)।
- 'यज्ञशिष्टाशनं ह्येतत् सतामन्नं विधीयते' (मनु० ३।११८)। **कर्तृकर्मणोः कृति (पा० २।३।६५) इति कृद्योगे कर्तृकर्मणोः षष्ठी विधीयते (शिष्यते)। उक्तोऽर्थः।**
- 'एष इदं सर्वं विदधाति साधौ त्वदसाधौ त्वत्' (श० ब्रा० २।६।३।८)।
- 'तां नो विधेहि यतिधा सखिभ्यः' (अथर्व० ८।९।७)। **तां विराजम्। विधेहि शाधि, उपदिश, प्रब्रूहि।**
- 'तत्तस्य वैद्यो विदधीत नित्यं काले च हृद्यं लघु मात्रया च' (का० स० कल्प० भोजन० श्लो ५५)। **विदधीत=उपदिशेत्।**
- 'यो वा इमां वाचं पदशः स्वरशोऽक्षरशो विदधाति स आर्त्विजीनः' (भाष्ये)। **विदधाति व्याकरोति, व्याचष्टे। यथावस्थितानां हि शब्दानामन्वाख्यानमात्रं शास्त्रेण क्रियते नोत्पाद्यन्ते शब्दाः।**
- 'नाप्यर्थेषु विधीयन्ते' (नि० १।१।११ इत्यत्र दुर्गः)। **न विधीयन्ते न सङ्केत्यन्ते, अयं शब्द इममर्थं ब्रवीत्विति न शिष्यन्ते।**
- 'अनामरूपात्मनि रूपनामनी विधित्समानः' (भा० पु० १।१०।२२)। **विधित्समानः=आरोपयितुकामः।**
- 'क्रोधश्चात्मविधित्सा च मित्रद्रोहश्च तानि षट्' (भा० उ० ३७।१०)। **आत्मविधित्सा=आत्मपोषणेच्छा, शिश्नोदरपरायणतेति यावदिति नीलकण्ठः।**
- 'प्रतिकारविधानमायुषः सति शेषे हि फलाय कल्पते' (रघु० ८।४०)। **विधानमनुष्ठानम्। प्रतिकारविधानं चिकित्सा।**
- 'एतद्विधानं विज्ञेयं विभागस्यकयोनिषु' (मनु० ९।१४८)। **विधानं विधिः शास्त्रशिष्टिः।**
- 'अर्थानर्थौ सुखं दुःखं विधानमनुवर्तते' (भा० शां० २८।१८)। **विधानं दैवम्।**
- 'वस्त्रैश्च सर्वैः सहितैः विधानैः' (रा० २।३७।३६)। **विधानैरुपकरणैः।**
- 'अनागतविधानं तु कर्तव्यं शुभमिच्छता' (रा० ३।२४।११)। **अनागतस्यानिष्टस्य आजिगमिषतो विधानं प्रतिविधानमिति कतकः।**
- 'ब्रह्मध्यानाभ्यसनविधिना योगनिद्रां गतस्य' (भर्तृ० ३।४१)। **विधिना=करणेन क्रियया। विधिरत्यन्तमप्राप्ते। अज्ञातज्ञापनं विधिः। प्रवृत्तिपरं वाक्यं विधिः, अग्निष्टोमेन यजेतेत्यादि।**
- 'श्रद्धा वित्तं विधिश्चेति त्रितयं तत् समागतम्' ' (शा० ७।२९)। **उक्तोऽर्थः।**
- 'विधौ वामारम्भे मम समुचितैषा परिणतिः' (मालती० ४।४)। **विधिर्दैवम्।**
- 'स चेत्स्वयं कर्मसु धर्मचारिणां त्वमन्तरायो भवसि च्युतो विधिः' (रघु० ३।४५)। **विधिः शास्त्रदृष्टस्य कर्म्मणोऽनुष्ठानम्।**
- 'अक्षरं गन्तुमनसो विधिं वक्ष्यामि शीघ्रगम्' (भा० शां० २३७।१३)। **विधिं साधनम्।**
- 'एकस्त्रेधा विहितो जातवेदाः' (अथर्व० १८।४।११)। **त्रेधा विहितो गार्हपत्यादिरूपेण त्रिप्रकारं स्थापितः।**
- 'त्रेधा विहिता हि वागृचो यजूंषि सामानि' (श० ब्रा० ६।५।३।४)। **विहिता=विभक्ता।**
- 'पाङ्क्तोऽयं पुरुषः पञ्चधा विहितो लोमानि त्वङ् मांसमस्थि मज्जा' (ऐ० ब्रा० २।१४)।
- 'स वा अयं प्राणस्त्रेधा विहितः प्राणोऽपानो व्यान इति' (ऐ० ब्रा० २।२९)। **निरुक्तपूर्व एवार्थः।**
- 'विहिता व्यङ्गता तेषाम्' (पञ्चत० १।२०)। **विहिता व्यवस्थापिता विधात्रा, नियतेत्यर्थः।**
- 'तेन नोऽविहिता प्रज्ञा मनश्च बहुलीकृतम्' (भा० अश्व० ४९।१५)। **अविहिताऽशिक्षिता।**
- 'सर्वकामैः सुविहिताः' (भा० वन० ६९।१८)। **सुविहिताः समृद्धाः।**
- 'अन्नपानैः सुविहिताः' (रा० १।१३।१६)। **सुविहिताः सम्यग्योजिताः साधु संगमिताः।**
- 'अद्य सर्वे धनाध्यक्षा धनमादाय पुष्कलम्। व्रजन्त्वग्रे सुविहिता नानारत्नसमन्विताः' (रा० १।६९।२)॥ **सुविहिताः=सम्यग्गृहीतसंभाराः।**
- 'होता हि विधिज्ञ एव भवति न ह्यविद्वान्विहितोस्ति' (नि० १।१५।८ इत्यत्र दुर्गः)। **विहितोधिकृतः।**
- 'तथा विधातुं जननीं ममार्हसि। यथा वनस्थे मयि …न जीवितं न्यस्य यमक्षयं व्रजेत्' (रा० २।३८।१५)॥ **विधातुमाचरितुमुपचरितुम्। जनन्यां व्यवहर्तुम्।**
- 'चारान् सम्यग् विधाय च' (मनु० ७।१८४)। **प्रस्थाप्येति कुल्लूकः।**
- 'तामग्रतस्तामरसान्तराभामनूपराजस्य… विधाय…' (रघु० ६।३७)॥ **विधाय=व्यवस्थाप्य।**
- 'ततस्तेषां विधातव्यं सर्वमेवाप्रमादतः' (भा० शां० ८६।२२)। **विधातव्यं प्रतिविधातव्यम्, प्रतिकर्तव्यम्।**
- 'मांसार्थं जाङ्गलाश्चान्ये विधेयाः मृगपक्षिणः' (का० सं० कल्प० लशुन० श्लो० ६२)। **विधेया वशे करणीयाः।**
- 'अथ विधिविधेयः परिचयः' (मालती० २।१३)। **विधातर्यायत्त इत्याह।**
- 'निद्राविधेयं नरदेव सैन्यम्' (रघु० ७।६२)। **निद्रापरवशमित्यर्थः।**
- 'भ्रातुः सौहार्देन विधेयीकृतोस्मि' (महावीर० ७)। **अभिभूतोऽस्मि।**
- 'अविधयेन्द्रियः पुंसां गौरिवैति विधेयताम्' (कि० ११।३३)। **विधेयोऽधीनो निघ्नः। विधेयो विनयग्राही वचने स्थित आश्रव इति पर्यायान्पठत्यमरः। विधेयो विधातव्यो यथेष्टं विनियोज्यः। अनुवाद्यमनुक्त्वैव न विधेयमुदीरयेत्। यत्किञ्चिद् द्दिश्य विधीयते निर्दिश्यतेऽभिधीयते तद् विधेयम्।**
- 'विधाता शासिता वक्ता मैत्रो ब्राह्मण उच्यते' (मनु० ११।३५)। **विधाता विहितकर्मणामनुष्ठाता (कुल्लूकः)।**
- 'आपो वै विधा अद्भिर्हीदं सर्वं विहितम्' (श० ब्रा० ८।२।२।८)। **विधा विधात्र्यः। भृतिरपि विधा भवति। तथा चामरः पठति--कर्मण्या तु विधाभृत्याभृतयो भर्म वेतनम् इति। तत्र क्षीरस्वाम्याह--लक्ष्ये (तु) भोजनपिण्डेऽस्य रूढिरिति।**
- 'देवानां वै विधामनु मनुष्याः' (श० ब्रा० ६।७।४।९)। **विधा प्रकारः।**
- 'यया कया च विधया' (तै० उ० ३।१०।१)। **उक्तोऽर्थः।**
- 'रूपं विधत्ते ऽरूपश्च भक्तानुग्रहहेतवे' (ब्रह्मवै० २।३४।२९)। **विधत्ते धत्ते आधत्ते।**
- 'स एकशतधात्मानं व्यधत्त' (श० ब्रा० १०।१।९।१)। **व्यधत्त व्यभजत।**
- 'पूर्वापकारिणां त्यागे न ह्यधर्मो विधीयते' (रा० २।१९।२४)। **विधीयते शिष्यते उपदिश्यते, स्मर्यते।**
- 'यत् प्रसिद्धं तदनूद्यते यदप्रसिद्धं तदाख्यायते विधीयते ज्ञाप्यते। यथा यः कुण्डली स देवदत्तः' (पा० १।४।९७ सूत्रे न्यासे)। **अभिव्यक्तोऽर्थः।**
- 'विधापञ्चकसूत्रग्राहक-चिकित्सकाः' (कौ० अ० २।३०।२६)। **विधा भक्ष्यमन्नम्।**
- 'उत्क्षिप्तहस्ततलदत्तविधानपिण्ड-' (शिशु० ५।५१)। **विधानं हस्तिकवल इति वैजयन्ती।**
- 'न ह्यविद्वान् विहितो ऽस्ति' (मी० सू० २।८।८)। **न विहितो नाधिक्रियते।**
- 'अर्को वा एष यदग्निस्तस्यैतदेव स्तोत्रमेतच्छस्त्रं यदेषा विधा विधीयते' (तै० सं० ५।३।४।२१-२२)। **विधा प्रकारः।**

## धाव्
- धाव् (धावु गतिशुद्ध्योः)।
- 'एष (पवमानः) दिवं वि धावति तिरो रजांसि धारया' (ऋ० ९।३।७)। **विधावति=व्याप्य धावति स्रवति।**
- 'वि पवित्रं धाव धारया' (ऋ० ९।४९।४)। **उक्तोऽर्थः।**
- 'यथोदकं दुर्गे वृष्टं पर्वतेषु विधावति' (कठ० उ० २।१।१४)। **स्रुत्या क्षीयत इत्यर्थः।**
- 'यदन्तरापश्च देवयजनं च पन्था विधावति।' (काठक० २५।२)। **गच्छतीत्यर्थः।**
- 'आवासमादीपयतां तीर्थानि च विधावताम्' (गोरेसियो सं० रा० २।९७।१)। **विधावताम्=पर्यटताम्।**

## धी
- धी (धीङ् आधारे)।
- 'तं लोकोऽनुविधीयते' (भा० शां० ९३।२८)। **अनुकरोति, अनुवर्तत इत्यर्थः।**

## धु
- धु (धुञ् कम्पने)।
- 'वैनायक्यश्चिरं वो वदनविधुतयः पान्तु चीत्कारवत्यः' (मालती १।१)। **विधुतिः=विकम्पनम्।**
- 'मायाविवेकविधुतिः स्रजि वाहिबुद्धिः' (भा० पु० ४।२२।३८)। **विधुतिरपनयः, विगमः, विनाशः।**
- 'दीर्घवेणीं विधुन्वानः साधु रक्ते च वाससी' (भा० वि० ३८।३०)। **विकम्पयन्नित्यर्थः।**
- 'सहर्षं नृत्यन् रविकिरणसन्तप्तं पक्षोत्क्षेपै र्विधुवति प्रासादं गृहमयूरः' (मृच्छ० ४)। **विधुवति वीजयति।**

## धू
- धू (धूञ् कम्पने)।
- 'आनह्यते यस्य विधूप्यते च पापच्यते क्लिद्यति चापि नासा' (सुश्रुत० २।३६९।१०)। **विधूप्यते बाष्पायते।**

## धृ
- धृ (धृञ् धारणे)।
- 'वि धारय योनिं गर्भाय धातवे' (अथर्व० ६।८१।२)। **विधृतं विवृतमवस्थापयेत्यर्थः।**
- 'अधिदाने व्यवनीरधारयः' (ऋ० २।१३।७)। **अवनीर्नदीर्विधारयः, व्यधारयः=नाना चकर्थ।**
- 'त्वं समुद्रं प्रथमो विधारयो देवेभ्यः सोम मत्सरः' (ऋ० ९।१०७।२३)। **विधारयः=व्यधारयः=व्यभजः, द्विधाऽकरोः।**
- 'न च वेगान् विधारयेत्' (सुश्रुत० २।१४६।१८)। **विधारयेत्=रुन्ध्यात्।**
- 'विधारयास्मदघा द्वेषांसि' (तै० आ० ६।९।११)। **आरात्स्थापयेत्यर्थः।**
- 'तस्मात्सर्वाणि कार्याणि दण्डेनैव विधारयेत्' (भा० आदि० १४०।७)। **विधारयेत्=प्रणयेत्, निर्वहेत् निर्वर्तयेत्, साधयेत्।**
- 'आदिमध्यावसानज्ञः प्रच्छन्नं च विधारयेत्' (भा० शां० १०३।१६)। **हृदि विषमं धारयेदिति नीलकण्ठः। कार्यं विदधीतेत्यन्ये।**
- 'पीडितस्य किमु द्वारमुत्पथो विधृतस्य च' (भा० शां० १३०।२२)। **विधृतस्य=निरुद्धस्य=गृहीतस्य=बद्धस्य। उत्पथः=अपन्थाः=अपथम्।**
- 'अंशुकपल्लवेन विधुतः' (अमरु० ८५)। **विधृत उपरुद्धः।**
- 'पर्णशालामथ क्षिप्रं विधृतासिः प्रविश्य सः' (रघु० १२।४०)। **विधृतासिः=गृहीतखड्गः। विकृष्टासिरिति पाठान्तरम्।**
- 'शिरसा विधृता नित्यम्' (पञ्चत० १।८२)। **विधृता ऊढा अवलम्बिता अवष्टब्धाः।**
- 'विधृतमपरैर्दत्तं चान्यैर्विजित्य तृणं यथा' (भर्तृ० ३।२३)। **विधृतं पालितम् अवलम्बितम्।**
- 'विधृतं स्वोदरेणापि घ्नन्ति पुत्रं स्वकं रुषा' (योषितः) (पञ्चत० ४।६१)। **विधृतं धृतम्।**
- 'द्यावापृथिवी विधृते तिष्ठतः' (श० ब्रा० १४।६।८।९)। **विधृते व्यवहिते, पृथग्भूते, विभक्ते।**
- 'नासिकया चक्षुषी विधृते' (तै० सं० २।३।८।२)। **व्यवहिते इत्यर्थः।**
- 'एतस्य वा अक्षरस्य गार्गि सूर्याचन्द्रमसौ विधृतौ तिष्ठतः' (बृह० उ० ३।८।९)। **पृथक् पृथग्धृतावित्यर्थः।**
- 'त्वं चापि विधृतस्ताभ्यां जातवैरेण चेतसा' (हरि० २।२३।२१)।
- 'हलविधृता यमुना' (हरि० ६७८७)। **दृढमुपरुद्धा। केन विधृतोऽसि (१।६)। रुद्ध इत्यर्थः।**
- 'विधार्य सर्वे गृह्यन्तां ममैते गृहधर्षकाः' (हरि० २।९६।२५)। **विधार्य=विनिवार्य, प्रतिनिवर्त्य, प्रतिरुध्य।**
- 'मम चेदं वरं कस्माद् विधारयितुमिच्छसि' (रा० २।१३।३)। **ऋणत्वेनेति शेष इति तिलककारः। परे तु विधारणं दानोपरोध इत्याहुः। अत्र पूर्वत्र पद्ये पुनराकारयामास तमेव वरमङ्गनेति वरशब्दस्य पुंसि प्रयोगादुत्तरस्मिन्नपि इमं वरम् इति पाठेन भवितव्यम्। वरशब्दश्च देवाद् वृतेऽर्थे सर्वत्र पुंसि प्रसिद्धः।**
- 'सम्यग्विधार्यतां बालो गुरुगेहे द्विजातिभिः। विष्णुपक्षैः प्रतिच्छन्नै र्न भिद्येतास्य धीर्यथा' (भा० पु० ७।५।७)॥ **विधार्यतां रक्ष्यताम्।**
- 'मूत्रं तु विधृतं चिरम्' (अष्टाङ्ग० नि० ९।२३)। **विधृतं निरुद्धम्।**
- 'प्रजापतिः प्रजा असृजत ता अविधृता असञ्जानाना अन्योन्यमादन्' (पञ्च० ब्रा० २४।११।२)। **अविधृता असंयताः, निरर्गलाः।**
- 'छेदानुरूपं च वैधरणं दद्युः' (कौ० अ० २।१६।९)। **वैधरणं यावत्क्षतादि-प्रतिसमाधाने समुत्सर्जनीयं स्यात् तावद् द्रव्यं दण्ड इति देयम्। विधरणस्य प्रतिसमाधानस्येदं वैधरणम्।**
- 'यथोदकसन्तानस्य विधारयिता लोके सेतुः क्षेत्रसम्पदामसम्भेदाय' (ब्र० सू० शां० भा० १।३।१६)। **विधारयिता विरमयिता।**

## धृष्
- धृष् (धृष प्रसहने)।
- 'उग्रसेनस्य रूपेण मातरं ते व्यधर्षयत्' (हरि० २।२८।९२)। **व्याकुलयत्, विप्राकरोत्।**
- 'कृतान्तवश्यानि यदा सुखानि दुःखानि वा। यन्न विधर्षयन्ति…' (भा० शां० २८६।१०)। **न विधर्षयन्ति न प्रसहन्ते, न कदर्थयन्ति।**
- 'रजांसि मुकूटान्येषामुत्थितानि व्यधर्षयन्' (भा० आदि० ३०।३८)। **मन्दप्रकाशानि मलिनान्यकुर्वन्नित्यर्थः।**

## धे
- धे (धेट् पाने)।
- 'प्रकाशबहुलो धीरो निर्विधित्सोऽनसूयकः' (भा० वन० २१२।७)। **विधित्सा विशेषतृष्णा।**

## ध्मा
- ध्मा (शब्दाग्निसंयोगयोः)।
- 'वि सप्तरश्मिरधमत् तमांसि' (ऋ० ४।५०।४)। **व्यधमत्=वात इव व्यकिरत्। अपानुददित्यर्थः।**
- 'व्यधमत्पाण्डवीं सेनां तूलराशिमिवानलः' (भीष्म० ७५।३२)। **व्यधमत् व्यध्वंसयत्।**
- '(तस्य शराः) विधमिष्यन्ति गङ्गाकूलमिवोर्मयः' (रा० ३।६२।७)। **कषिष्यन्तीत्याह।**

## ध्वंस्
- ध्वंस् (ध्वंसु अवस्रंसने गतौ च)।
- 'यथा श्मशानमृत्वा लोष्टो विध्वंसेतैवं हैव विध्वंसमाना विष्वञ्चो विनेशुः' (श० ब्रा० १४।४।१।८)। **रजःकणा इवोत्पतन्त इत्याह।**
- 'एतच्छ्रुत्वा तु भीष्मस्य राज्ञां विध्वंसिरे तदा। काञ्चनाङ्गदिनः पीना भुजाश्चन्दनरूषिताः' (भा० उ० १६९।२७)॥ **विदध्वंसिरे इति तूचितम्। तथा दध्वंसिर इति क्वचित्पाठः।**
- 'विदध्वंसिरे सहसा पस्पन्दिरे। तुरगखुरविध्वस्तं'-- (रज:) (रा० ६।१९।१२)। विध्वस्तमुद्धतमुत्थापितम्।**
- 'विध्वस्तपर्णकमला' (पद्मिनी) (भा० वन० ६८।१५)। **विध्वस्तानि मथितानि विनष्टानि।**
- 'हतप्रहतविध्वस्ताः' (भा० कर्ण० ३१।६)। **विध्वस्ता वाहनेभ्योऽधः पातिताः।**
- 'प्रसुप्ताश्चैव विध्वस्ताः समेत्य परिधाविताः' (भा० सौ० ८।१२)।

## नद्
- नद् (णद अव्यक्ते शब्दे)।
- 'अनाहता दुन्दुभयो विनेदुर्मेघनिःस्वनाः' (भा० आश्व० ८०।५५)। **दध्वनुः।**
- 'सोऽभिहतो व्यनदत्' (ऐ० ब्रा० ४।२)।
- 'व्यनदद्भैरवं रवम्' (भा० आदि० १५३।४१)। **अत्र नदतिःक्रियासामान्ये**
- 'सुप्रहृष्टा विनेदुस्ते नराः' (रा० २।९१।५९)। **विनेदुः=जुघुषुः।**
- 'विराट विनदन्त्येते गृध्रगोमायुवायसाः' (भा० ११।५९९)। **विराटमभितो वाश्यन्त इत्याह।**
- 'विनद्य च गुहां वीरो घोरां मायामयीं नृप' (हरि० २।८४।४८)। **विनद्य नादवतीं कृत्वा।**

## नन्द्
- नन्द् (टुनदि समृद्धौ)।
- 'सा तत्र पूज्यमाना वै दमयन्ती व्यनन्दत' (भा० वन० ६५।७६)। **व्यनन्दत=प्रासीदत्, प्राहृष्यत्।**

## नम्
- नम् (णम प्रह्वत्वे शब्दे च)।
- 'विनमन्ति चास्य तरवः प्रचये' (कि० ६।३४)। **नम्रा भवन्ति, विलम्बन्ते।**
- 'विनम्य पूर्वं सिंहोऽपि हन्ति हस्तिनमोजसा' (पञ्चत०)। **स्पष्टोऽर्थः।**
- 'प्रकामविनतावंसौ' (शा० ३।८)। **विनता गरुत्मतोऽम्बा।**
- 'को विनतेऽनुरोधः' (पा० ८।३।६१ सूत्रे वृत्तिः)। **विनतं विनामः षत्वम्। जभी जृभि गात्रविनामे। गात्रविनामोङ्गविजृम्भणम्।**

## नश्
- नश् (णश अदर्शने)।
- 'निशम्य तल्लक्ष्मणमातृवाक्यं …शनैः शरीरे विननाश शोकः शरद्गतो मेघ इवाल्पतोयः' (रा० २।४४।३१)॥
- 'वि षु विश्वा अरातयोऽर्यो नशन्त नो धियः' (ऋ० १०।१३३।३)।
- 'क्रियाः सर्वा विनश्यन्ति ग्रीष्मे कुसरितो यथा' (हितोप०)।
- 'अशस्ती र्वि हि नीनशः' (ऋ० ६।४८।१७)। **विनीनशः=व्यनीनशः=व्यनाशयः। अशस्तीः=अभिशस्तीः, दोषारोपकाणि कथनानि, अनिष्टानि वचांसि।**

## नश्
- नश् (णश व्याप्तौ छान्दसः)।
- 'आपश्चिदस्य विनशन्त्यर्थम्' (ऋ० १०।२७।२०)। **विनशन्ति=व्यश्नुवते=व्याप्नुवन्ति।**
- 'आमासु पूर्षु परो अप्रमृष्यं नारातयो वि नशन्नानृतानि' (ऋ० २।३५।६)। **न विनशन्=मा आसीषदन्।**

## नह्
- नह् (णह बन्धने)।
- 'कूपवीनाहवेलायामपश्यत महागजम्' (भा० स्त्री० ५।१४)। **वीनाहो मुखबन्धनम्।**
- 'अप क्राम नानदती विनद्धा गर्दभीव' (अथर्व० १०।१।१४)। **विनद्धा=विषिता=बन्धनान्मुक्ता। विर्विरोधे। यथा प्रः प्रतिष्ठत इत्यत्र।**

## निज्
- निज् (णिजिर् शौचपोषणयोः)।
- 'सिन्धोर्मध्यं परेत्य व्यनिजमहेर्विषम्' (अथर्व० १०।४।१९)। **व्यनिजम्=अशूशुधम् अशोधयम्। विपूर्वान्निजेर्लुङि अङि रूपम्।**

## नी
- नी (णीञ् प्रापणे)।
- 'हरस्ते मा विनैषम्' (आप० श्रौ० ६।६।७)। पानं ते **मास्माऽपनयमित्याह।**
- 'वि ते हेतिं नयामसि' (अथर्व० ५।७।७)। **विनयामसि=विनयामः=दूरं गमयामः।**
- 'अध स्या योषणा मही प्रतीची वशमश्व्यम्। अधिरुक्मा वि नीयते' (ऋ० ८।४६।३३)।
- 'वि त्वदापो न पर्वतस्य पृष्ठादुक्थेमिरनयन्त यज्ञैः' (ऋ० ६।२४।६)। **व्यनयन्त=इत आकर्षन्।**
- 'भ्रातृव्यान् यद् व्यनैषीः समस्तान्' (हरि० ७५९१)। **व्यनैषीः=उदसीसरः=अयीयवः, पलाययः, कान्दिशीकानकार्षीः।**
- 'भारमेनं विनेष्यामि पाण्डवानाम्' (भा० भीष्म० ५९।८२)। **विनेष्यामि=अपनेष्यामि, हरिष्यामि।**
- 'संरम्भं विनयाम्यहम्' (भा० द्रोण० १९८।६१)। **उक्तोऽर्थः।**
- 'अहं च ते विनेष्यामि युद्धश्रद्धामितः परम्' (भा० उ० ९६।२६)। **उक्तचर एवार्थः।**
- 'कोपं विनयते' (पा० १।३।३७) इत्यत्र वृत्तौ)। **अन्तःस्थं मन्युं दूरी करोति, शमयतीत्यर्थः। ह्रीनिषेवा वधूर्मर्यादामनतियती श्वशुरं वीक्ष्य गण्डं विनयति। पराङ्मुखी भवतीत्यर्थः।**
- 'कुरुष्व कृत्यानि विनीयतां ज्वरः' (बा० रा० ६।५७)। **विनीयतामपनीयताम्। ज्वरः सन्तापः।**
- 'विनयन्ते स्म तद्योधा मधुभिर्विजयश्रमम्' (रघु० ४।६५)।
- 'क्षिप्रं विनीयतां वाली' (रा० ४।२५।२७)। **विनीयतामपोह्यताम्। दहनदेशमिति शेषः।**
- 'सुत इन्दो पवित्र आ नृभिर्यतो वि नीयसे' (ऋ० ९।९९।८)। **विनीयसे=घट्ट्यसे=संचाल्यसे।**
- 'अत्यं न मिहे विनयन्ति वाजिनमुत्सं दुहन्ति स्तनयन्तमक्षितम्' (ऋ० १।६४।६)। **विनयन्ति=प्रेरयन्ति=प्रचोदयन्ति।**
- 'विनेष्ये वा प्रियान् प्राणान् उदानेष्येऽथवा यशः' (भट्टि० ८।२१)। **विगमयिष्यामीत्याह। मरिष्यामीत्यर्थः।**
- 'क्रिया हि द्रव्यं विनयति नाद्रव्यम्' (कौ० अ० १।५।२)। **विनयति विनीतं करोति। करं विनयते निर्यातयति। ऋणं विनयते। विगणयति। शतं विनयते=धर्माद्यर्थं विनियुङ्क्ते (पा० १।३।६१ सूत्रवृत्तौ)।**
- 'तदेतदेवं विनियेन्नरेश्वरः संवीक्ष्य कार्यं गुरु चेतरद् द्विधा' (का० नी० सा० ९।७९)। **विनयेद् विधिना प्रयुञ्जीत।**
- 'विनिन्युरेनं गुरवो गुरुप्रियम्' (रघु० ३।३९)। **विनिन्युः शिक्षितवन्तः।**
- 'गदासिचर्मग्रहणेषु शूरानस्त्रेषु शिक्षासु रथाश्वयाने …विनयेत्' (भा० ३।१२५८५)। **विनयेत्=शिक्षयेत्।**
- 'मुखार्पितकाङ्गुलिसंज्ञयैव मा चापलायेति गणान् व्यनैषीत्' (कु० ३।४१)। **व्यनैषीत्=शिक्षितवान्, उपदिष्टवान्।**
- 'सा राजहंसैरिव सन्नताङ्गी गतेषु लीलाञ्चितविक्रमेषु। व्यनीयत…' (कु० १।३४)॥ **व्यनीयत अशिक्ष्यत।**
- 'तानेतैरेव त्रिभिरक्षरैर्व्यनयन् वीतय इति' (श० ब्रा० १।४।१।२२-२३)। **व्यनयन् पृथगकुर्वन्=व्याकुर्वन्। अत्र विनयतिः सन्नयतेः प्रतिकञ्चुकमर्थमाह।**
- 'विनयन्तं जवेनाश्वान्' (भा० वि० ५९९)। **विनयन्तं प्राजन्तम्।**
- 'सारं विनेष्यन्सगणस्य शत्रोः' (कि० १६।२५)। **विनेष्यन्=अपनेष्यन्। शत्रुमात्तगन्धं करिष्यन्नित्यर्थः।**
- 'वन्यान्विनेष्यन्निव दुष्टसत्त्वान्' (रघु० २।८)। **विनेष्यन् दमयिष्यन्।**
- 'इत्याप्तवचनाद्रामो विनेष्यन् वर्णविक्रियाम्' (रघु० १५।४८)। **वर्णविक्रियां वर्णापचारं विनेष्यन् अपनेष्यन् इत्यर्थः।**
- 'छायाविनीताध्वपरिश्रमेषु' (पादातेषु) (रघु० १३।४६)। **छायाभिरपनीतोऽध्वखेदो यैस्तेषु।**
- 'विनीतमोहो व्यपनीतकल्मषः' (भा० शां० २४५।३५)। **विनीतमोहो दूरीकृताज्ञानः।**
- 'विनीततर्षक्लमास्तु ते यक्षाः' (अवदा० मैत्री० जा०)। **उक्तोऽर्थः।**
- 'विनीतैस्तु व्रजेन्नित्यमाशुगैर्लक्षणान्वितैः' (धुर्यैः) (मनु० ४।६८)। **विनीतैः=दमितैः।**
- '…आन्वीक्षिक्यां दण्डनीत्यां तथैव च। विनीतः…' (याज्ञ० १।३०९)॥ **विनीतः शिक्षितः।**
- 'त्वं च सूतकुले जातो विनीतः सूतकर्मणि' (भा० वन० १८।१५)। **अनन्तरोदीरित एवार्थः।**
- 'विनीतः सत्त्वसम्पन्नः कुलीनः सत्यवाक् शुचिः' (याज्ञ० १।३०९)। **विनीतः=विनयेन प्रश्रयेण युक्तः, निभृत इत्यर्थः।**
- 'प्राज्ञेन विनीतेन ज्ञानविज्ञानवेदिना' (मनु० ९।४१)। **विनीतः पित्रादिभिरनुशिष्टः, प्रश्रितो निभृतो नम्र इत्यर्थः।**
- 'विनीतवेषाभरणः पश्येत्कार्याणि कार्यिणाम्' (मनु० ८।२)। **विनीतवेषाभरणः=अनुद्धतवेषालङ्कारः।**
- 'विनीत-वेषेण प्रवेष्टव्यानि तपोवनानि नाम' (शा० १)। **विनीतवेषः=निभृताकल्पः, अनुल्बणनेपथ्यः।**
- 'विनीतः प्रविशेत् सभाम्' (मनु० ८।१)। **उक्तोऽर्थः।**
- 'सुविनीतेन कर्मणा' (भा० अनु० ३७।१८)। **सुविनीतेन सम्यङ् निर्व्यूढेन।**
- 'निहतस्यास्य सत्त्वस्य जाम्बूनदसमत्वचि। शष्पवृस्यां विनीतायामिच्छाम्यहमुपासितुम्।' (रा० ३।४३।२०)॥ **विनीतायाम् प्रसारितायाम्।**
- 'आशिरं विनीयं सौम्यस्य वित्तात्' (श० ब्रा० ४।३।३।१९)। **विनीय सङ्घट्ट्य। क्षणं च विनीय श्रमम्। विनीय=अपनीय=विगमय्य।**
- 'कथमपि यामिनीं विनीय' (गीत० ८।१)। **विनीय=क्षपयित्वा।**
- 'ग्रन्थिं विनीय हृदयस्य सर्वम्' (भा० उ० ३६।४)। **विनीय=विस्रंस्य, शिथिलीकृत्य।**
- 'केशान् विनीय' (का० श्रौ० ५।२।१५, पा० गृ० १।१५)। **सीमन्तयित्वेत्यर्थः।**
- 'त्रेण्या शलल्या विनीय' (केशान्) (भा० पु० १।२८)। **विभज्येत्यर्थः।**
- 'अयस्तप्तं विनीय' (शां० ब्रा० २२।६)। **विनयतिरत्रातनने वर्तते।**
- 'स्वधर्माच्चलितान्राजा विनीय स्थापयेत्पथि' (याज्ञ० १।३६१)। **विनीय दण्डयित्वा।**
- 'सा विनीय तमायासमुपस्पृश्य जलं शुचि' (रा० २।२५।१)। **अपनीयेत्यर्थः।**
- 'शक्योऽस्य मन्युर्भवता विनेतुम्' (रघु० २।४९)। **विनेतुं हर्तुं शमयितुम्।**
- 'आरोहे विनये चैव युक्तो वारणवाजिनाम्' (रा० २।१।२८)। **विनये शिक्षायाम्।**
- 'पूर्वमाक्षारयेद्यस्तु नियतं स्यात्स दोषभाक्। पश्चाद्यः सोप्यसत्कारी पूर्वे तु विनयो गुरुः' (याज्ञ० २।९ इत्यत्र मिताक्षरायामुद्धृतं नारदवचनम्)॥ **विनयो दण्डः।**
- 'जघन्यास्तेपि प्रत्येकं विनेयाः पूर्वसाहसम्' (नारदस्मृतिः)। **विनेया दण्ड्याः। दण्डनार्थो नयतिरपि द्विकर्मकः।**
- 'स विनेयो भृशतरं कूटसाक्ष्यधिको हि सः' (नारदीय मनु० १।१९६)। **उक्तोऽर्थः। विनेया वाग्व्यवहारे साध्वभिविनेयाः। विनेयाः शिष्याः, छात्राः। विनीयः कल्कः। पिष्टौषधविशेषः साध्य इत्यर्थ इति (पा० ३।१।११७ इत्यत्र) न्यासः।**
- 'तृष्णाविनयनं भुञ्जे गान्धारी वेद तन्मम' (भा० आश्रम० ३।२६)। **विनयनमपनयनम्। तृषामात्रापहं मण्डाद्यश्नामीत्यर्थः।**
- 'स तथेति विनेतुरुदारमतेः प्रतिगृह्य वचो विससर्ज मुनिम्' (रघु० ८।९१)। **विनेतुर्गुरोर्वसिष्ठस्य।**
- 'अयं विनेता दृप्तानाम्' (मुद्रा० ३।४६)। **निग्रहीतेत्यर्थः।**
- 'समस्तभूभृतां नेता विनेता प्रतिभूभृताम्' (शि० भा० ५।२४)। **विनेता शासिता। विनायकं प्रकुर्वाणो रचयामास वानरम्। विनायको गणेशः। विघ्नविनायक इत्यथ संक्षिप्तं वचः। विनीतकं शकटं भवति।**
- 'एष हितो वि नीयते ऽन्तः शुभ्रावता पथा' (ऋ० ९।१५।३)। **एष सोमो हविर्धाने हितो निहितो विनीयते प्रणीयते (आहवनीयं प्रति) इति श्रुतेरर्थः।**
- 'विनयति सुदृशो दृशोः परागं प्रणयिनि कौसुममाननानिलेन' (सा० द० ३।१९९ इत्यत्रोदाहरणश्लोकः)। **विनयति प्रक्षिपति।**
- 'तत्र ते ऽहं विनेष्यामि ब्रह्मत्वं यत्र वैष्यसि' (भा० अनु० ११८।७)। **ब्रह्मविद्यां शिक्षयिष्यामि, प्रापयिष्यामीति वार्थः।**
- 'प्रणयिनीमिह मानविनोदिनीं सविनयं विनयन्ति विलासिनः' (पारिजात० १०।२१)। **विनयन्ति अनुनयन्ति। अत्रार्थेऽन्यत्र दुर्लभः प्रयोगः।**
- 'तेजो मा विनैत्' (तै० सं० १।१।१०)। **मा विनीनशदित्यर्थः। लोके तु विनैषीदिति स्यात्।**
- 'विनीयमानो विद्यासु' (कथा० २८।६)। **विनीयमानः शिक्ष्यमाणः।**
- 'विनीतधर्मार्थमपेतमोहं लब्ध्वा द्विजम्…' (भा० वन० २६।११)। **विनीतौ सम्यक् शिक्षितौ धर्मार्थौ येन स तथोक्तः, तम्।**
- 'पटुपटहध्वनिभिर्विनीतनिद्रः' (रघु० ९।७५)। **विनीतनिद्रो विगमितस्वापः।**
- 'प्रीतो राजन्पुत्रगुणैर्विनीतः' (भा० सभा० ५८।६)। **विनीतो विरुद्धमार्गं नीत इति देवबोधः।**
- 'उत्तरीयविनयात् त्रपमाणा' (शिशु० १०।४२)। **विनय आकर्षणम्।**
- 'स संनयः स विनयः पुरोहितः' (ऋ० २।२४।९)। **विनयः संगतानां विविधं नेता पृथक् कर्ता।**

## नु
- नु (णु स्तुतौ)।
- 'पुरुत्रा ते वि पूर्तयो नवन्त क्षोणयो यथा' (ऋ० १०।२२।९)। **विनवन्त=आवर्तन्ते।**

## नुद्
- नुद् (णुद प्रेरणे)।
- 'ब्रह्मणैव द्विषन्तं भ्रातृव्यं विनुदते य एवं वेद' (जै० २।१०४)। **विनुदते पराणुदति, आराद् वियौति, दवयति। विनुदति वीणाम्। तन्त्रीः सारयतीत्यर्थः।**
- 'क्व नु खल्वात्मानं विनोदयामि' (शा० ६)। **क्व नु चेतः समासजामीत्याह।**
- 'लक्ष्मीर्विनोदयति येन दिगन्तलम्बी सोपि त्वदाननरुचिं विजहाति चन्द्रः' (रघु० ५।६७)। **पर्युत्सुकत्वं निरासयति, विनोदं मनोविलोभनं वा करोतीत्यर्थः।**
- 'तापं विनोदय वृष्टिभिः' (गीत० १०)। **दरी कुर्वित्याह। श्रमविनोदः=श्रमापनयः।**
- 'प्रायेणैते रमणविरहेष्वङ्गनानां विनोदाः' (मेघ० ८९)। **विनोदाः पर्युत्सुकत्वविगमार्थका व्यापाराः।**
- 'मिथ्यैव व्यसनं वदन्ति मृगयामीदृग् विनोदः कुतः' (शा० २।५)। **उक्तोऽर्थः।**
- 'विलपनविनोदोप्यसुलभ' (उत्तर० ३।३०)। **विनोदः सुखं शर्म।**

## नृत्
- नृत् (नृती गात्रविक्षेपे)।
- 'तस्मादेवं विद्वान् वीव नृत्येत्' (तै० ब्रा० २।३।९।९)। **विनृत्येत्=नर्तितुमारभेत।**

## पच्
- पच् (डुपचष् पाके)।
- 'तस्मिन्सर्पिर्विपचेयुः' (का० श्रौ० २४।३।१२)। **विपचेयुः श्रपयेयुः, संशीनं द्रावयेयुः।**
- 'गर्भशालिसधर्माणस्तस्य गूढं विपेचिरे' (समारम्भाः) (रघु० १७।५३) **फलिता इत्यर्थः।**
- 'दह्यमाना विपच्यन्ते न तत्रास्ति पलायनम्' (भा० अनु० १३०।२२)। **विपच्यन्ते भृज्ज्यन्ते।**
- 'भुक्तं भुक्तमिदं कोष्ठे कथमन्नं विपच्यते' (भा० अनु० १९।३९)। **विपच्यते जीर्यति।**
- 'नक्षत्रपीडा बहुधा यथाकालाद् विपच्यते' (सुश्रुत० १।१०३।२)। **विपच्यते विपाकवती भवति फलं प्रसूते।**
- 'भार्यया हि कृतं कर्म पत्यावपि विपच्यते' (बृ० श्लो० सं० २७।३७)। **विपच्यते फलति।**
- 'लोहयुक्तं यथा हेम विपक्वं न विराजते' (भा० शां० २१२।६)। **विपक्वं पाकहीनम्। विर्विरोधे।**
- 'अमी पृथुस्तम्बभृतः पिशङ्गतां गता विपाकेन फलस्य शालयः' (कि० ४।२६)। **विपाकः पाकः परिणामः।**
- 'वाचां विपाको मम' (भामिनी० ४।४२)। **उक्तोऽर्थः।**
- 'सति मूले तद्विपाको जात्यायुर्भोगाः' (यो० सू० २।१३)। **विषाकः फलम्।**
- 'सर्वाणि पूर्वकर्माणि ह्यन्ते जन्मनि विपच्यन्ते' (न्याभा० ४।१।६४)। **विपच्यन्ते परिणमन्ते, फलन्ति, फलानि प्रसुवते।**

## पण्
- पण् (पण व्यवहारे स्तुतौ च)।
- 'आभीरदेशे किल चन्द्रकान्तं त्रिभिर्वराटैर्विपणन्ति गोपाः।' **विपणन्ति=(विपणायन्ति)=विक्रीणते।**
- 'विपणेन च जीवन्तो वर्ज्याः स्युर्हव्यकव्ययोः' (मनु० ३।१५२)। **विपणेन वणिज्यया।**
- 'नैकद्रव्योच्चयवतीं समृद्धविपणापणाम्' (भा० अनु० ३०।१७)। **विपणः क्रयविक्रयादिव्यवहारः। आपणस्तु निषद्या भवति। उपसर्गकृतोऽर्थभेदः।**
- 'हाहाभूता भयार्ता च निवृत्तविपणापणा' (भा० आदि० २१०।२३)। **उक्तोऽर्थः।**

## पत्
- पत् (पत्लृ गतौ)।
- 'व्यद्रिणा पतथ त्वेषमर्णवम्' (ऋ० १।१६८।६)। **विपतथ=विपाटयथ।**
- 'मूर्धा हास्य विपतेत्' (श० ब्रा० ३।६।१।२३)। **विपतेत्=व्यपवृक्तो भूत्वाऽधः पतेत्।**
- 'मूर्धा ते व्यपतिष्यद्यन्मां नागमिष्य इति' (छा० उ० ५।१२।२)। **उक्तचर एवार्थः।**
- 'वि ते मदं मदावति शरमिव पातयामसि' (अथर्व० ४।७।४)। **विपातयामसि=विपातयामः=दूरं प्रास्यामः।**
- 'लीलोर्नुग्लुकावन्यतरस्यां स्नेहविपातने' (पा० ७।३।३९)। **विपातनं विगच्छतः काठिन्यं त्यजतः प्रयोजकव्यापार इति पदमञ्जरी।**

## पद्
- पद् (पद गतौ)।
- 'स तेन दुःखमाप्नोति परत्र च विपद्यते' (भा० वन० २१०।१०)। **विपद्यते=आपन्नो भवति, आपद्यते, आपदमाप्नोति।**
- 'विपन्नराज्यो नचिराद् विपत्स्यसे' (रा० ३।३३।२३)। **विपत्स्यसे व्यापदं प्राप्स्यसि।**
- 'नारी गर्भयुता विपद्यते' (बृ० सं० ४।७)। **विपद्यतेऽवतोका भवति।**
- 'ज्वरश्चाभिद्रवत्येनां तस्या गर्भो विपद्यते' (का० सं० खिल० अन्तर्० श्लो० १६०)। **विपद्यते च्यवते।**
- 'यौवनस्थोऽथ मध्यस्था वृद्धो वापि विपद्यते' (भा० स्त्री० ३।१८)। **विपद्यते=म्रियते।**
- 'दैवेन किल यस्यार्थः सुनीतोपि विपद्यते' (कथा० ४।१२९)। **विपद्यते=नश्यति।**
- 'एवं बुद्धिश्च तेजश्च प्रतिपत्तिश्च भारत। भवन्ति भवकालेषु विपद्यन्ते विपर्यये' (भा० मौ० ८।३३)॥ **उक्तोऽर्थः।**
- 'चित्तनाशाद् विपद्यन्ते सर्वाण्येवेन्द्रियाणि मे। क्षीणस्नेहस्य दीपस्य संसक्ता रश्मयो यथा' (रा० २।६४।६८)॥ **उक्तोऽर्थः।**
- 'आरम्भा विपद्यन्ते' (षड्विंशब्रा० ५।६)। **विपद्यन्ते विफला भवन्ति।**
- 'वर्षं विद्युत्स्तनयित्नुर्वा विपद्यते' (कौ० सू० १४१)। **विपद्यते=अन्तरैति, अन्तरायो भवति।**
- 'श्लक्ष्णया वाचा पूर्वशोकविपन्नया' (रा० ६।१०।५)। **विपन्नया=अवसन्नया, क्षीणया, उपदस्तया।**
- 'न तद् दानं प्रशंसन्ति वृत्तिर्येन विपद्यते' (भा० पु० ८।१९।३६)। **विपद्यते नश्यति अवसीदति।**
- 'यथा च मृन्मयं भाण्डं चक्रारूढं विपद्यते' (भा० स्त्री० ३।१२)। **विपद्यते ध्वंसते।**
- 'अहो मम सुतानां हि विपन्नं सूत जीवितम्' (भा० द्रोण० १३५।२२)। **विपन्नं समाप्तम्।**
- 'विपन्नानामापदुद्धरणक्षमः' (हित० १।२७)। **विपन्नानामापन्नानाम्।**
- 'विपन्ने च समारम्भे सन्तापं मा स्म वै कृथाः' (भा० शां० ५६।१६)। **विपन्ने नष्टे विफले जाते।**
- 'शस्त्रे विपन्ने शिरसाऽस्य भूमौ' (भा० सभा० (६६।८)। **विपन्ने विशेषेण प्राप्ते इति नीलकण्ठः।**
- 'इष्टानिष्टविपत्तिश्च' (भा० शां० २५५।१०)। **विपत्तिर्विनाशः।**
- 'भवन्ति परितापिन्यो व्यक्तं कर्मविपत्तयः' (का० नी० सा० १२।१४)। **उक्तोऽर्थः। गर्भविपत्तिः=गर्भप्रच्युतिः।**
- 'हिमसेकविपत्तिरत्र मे नलिनी पूर्वनिदर्शनं गता' (रघु० ८।४५)। **हिमस्य सेकेन विपत्तिर्नाशो यस्याः सा हिमसेकविपत्तिः।**
- 'पुत्रोत्पत्तिविपत्तिभ्यां न परं सुखदुःखयोः' ( )। **विपत्तिर्मृत्युः।**
- 'विपद् विपदमनुबध्नाति सम्पत्सम्पदम्' (काद०)। **विपद् विपत्तिरापद् इत्यनर्थान्तरम्। पादस्फोटो विपादिका। विपद्यते क्लिश्यतेऽनयेति।**
- 'भूताश्चार्था विपद्यन्ते देशकालविरोधिताः' (रा० ५।२।३९)। **विपद्यन्ते नश्यन्ति। भूता निष्पन्नप्रायाः।**
- 'तच्चास्य प्रार्थितं न सम्पद्यते सम्पद्य वा विपद्यते' (न्या० भा० ४।१।५७)। **उक्तोऽर्थः।**
- 'सर्वं वस्तु द्रव्यात्मना नोत्पद्यते विपद्यते वा परिस्फुटमन्वयदर्शनात्' (स्याद्वाद० २१ हैमः)।
- 'स दैत्यभुजमासाद्य पाशः सद्यो व्यपद्यत' (स्कन्द० मा० कौ० २।२१।२०७)। **व्यपद्यत विच्छिन्नो विशीर्णोऽभवत्।**
- 'समाधातुं कार्यमेतद् विपन्नम्' (भा० उ० २९।४७)। **विपन्नं विकृतम्। समाधातुं साधूकर्तुम्।**

## पा
- पा (पा पाने)।
- 'उभे वा एष एते सवने विपिबति' (ऐ० ब्रा० ३।२९)। **विपिबति विशेषेण पिबति।**
- 'वि पिबध्वं कुशिकाः सोम्यं मधु' (ऋ० ३।५३।१०)। **हे कुशिकाः, यूयमेके तासु तासु वेलासु सोम्यं मधु पिबतेत्याह।**
- 'अद्भ्यः क्षीरं व्यपिबत्' (वा० सं० १९।७३)। **व्यपिबत् विशेषेण कणेहत्यापिबत्।**

## पाशय्
- पाशय् (पाश प्रातिपदिकाद् धात्वर्थे णिच)।
- 'विपाड् विपाशनाद्वा पाशा अस्यां व्यपाश्यन्त वसिष्ठस्य मुमूर्षतः' (नि० ९।२६।१)। **व्यपाश्यन्त विस्रस्ता अभवन्।**

## पिश्
- पिश् (पिश अवयवे)।
- 'पिशुनः पिंशते विपिंशतीति' (नि० ६।११।१)। **स हि स्वल्पमपि पापं विपिंशति विपुष्यतीत्यर्थ इति दुर्गः।**

## पू
- पू (पूञ् पवने)।
- 'देवानां मुखमग्ने त्वं सत्येन विपुनीहि माम्' (भा० सभा० ३१।४६)। **विपुनीहि विशेषेण पुनीहि।**
- 'अनृतं हि मत्तो वदति। पाप्मा एनं विपुनाति' (पा० ८।१।३५ सूत्रभाष्ये)।
- 'पविः शल्यो भवति यद्विपुनाति कायम्' (नि० १२।३०।१)। **विपुनाति विदारयतीति दुर्गः।**
- 'पवौ रथनेमिर्भवति यत् विपुनाति भूमिम्' (नि० ५।५।१)। **विपुनाति घर्षति, अवदारयति, खनति।**

## पृच्
- पृच् (पृची सम्पर्के)।
- 'सम्पृच स्थ सं मा भद्रेण पृङ्क्त। विपृच स्थ वि मा पाप्मना पृङ्क्त' (वा० सं० १९।११)। **विपृङ्क्त=पृथक्कुरुत।**
- 'यं (सूर्यम्) सीमकृण्वन् तमसे विपृचे' (ऋ० ४।१३।३)। **तमसे विपृचे तमसोऽपघाताय, ध्वान्तस्यापहननाय, तिमिरनिरासाय।**
- 'आदित्सोमो वि पपृच्यादसुष्वीन्' (ऋ० ४।२४।५)। **विपपृच्यात् पृथक् कुर्यात्।**

## प्रच्छ्
- प्रच्छ् (प्रच्छ ज्ञीप्सायाम्)।
- 'अथ ह स्म ततः पुरो विपृच्छमानाश्चरन्ति' (जै० ब्रा० २।५५)। **विशब्दो नानात्वे। यथा विप्रश्न इत्यत्र।**
- 'उपो एमि चिकितुषो विप्रच्छम्' (ऋ० ७।८६।३)। **विप्रच्छं विप्रष्टुम्। नाना प्रश्नान्कर्तुम्।**

## प्रा
- प्रा (प्रा पूरणे)।
- 'पप्राथ क्षां महि दंसो व्युर्वीम्' (ऋ० ६।१७।७)। **वि पप्राथ विशेषेण पूरितवानसि।**

## प्रु
- प्रु (प्रुङ् गतौ)।
- 'स एता विप्रुषोऽजनयत या इमाः स्कूयमानस्य विप्रवन्ते' (मै० सं०)। **विप्रवन्ते, विप्रतिष्ठन्ते, व्युच्चरन्ति इत्यर्थः। विप्रुषः विस्फुलिङ्गाः।**

## प्रु
- प्रु (प्रुङ् आप्रवणे)।
- 'तस्य धनुर्विप्रवमाणं शिर उदवर्तयत्' (तै० आ० ५।१।५)। **विप्रवमाणं वियुताटनीकं भवत्।**

## प्रुष्
- प्रुष् (प्रुष प्लुष स्नेहनसेवनपूरणेषु)।
- 'अवप्रुषो विप्रुषः संयजामि' (तै ० ब्रा० ३।७।६।२१)।

## प्लु
- प्लु (प्लुङ् गतौ)।
- 'यदि न स्यान्नरपतिः सम्यङ् नेता ततः प्रजा। अकर्णधारा जलधौ विप्लवेतेह नौरिव' (पञ्चत० ३।७३)। **विप्लवेत विसंस्थुला चलाचला निर्मर्यादाऽऽन्दोलिता कल्लोललोला स्यादिति कवेराशयः।**
- 'तस्य विप्लवते वृद्धिरेवं चेदिपतेर्यथा' (भा० सभा० ४०।१३)। **विप्लवते=विपर्ययं याति।**
- 'विप्लवते हि खल्वपि कश्चित्पुरुषकृताद्वचनात् प्रत्ययः।' (मी० शा० भा० १।१।२)। **विपर्येति मिथ्या भवति।**
- 'नैते वाचं विप्लुतार्थां वदन्ति' (उत्तर० ४।१८)। **विप्लुतार्थां विपरीतार्थां मिथ्याभुताम्।**
- 'गुणानामायथातथ्यादर्थं विप्लावयन्ति ये' (शिशु० २।५६)। **दूषयन्ति व्यभिचारयन्तीत्यर्थः।**
- 'अविप्लुत-ब्रह्मचर्यो गृहस्थाश्रममावसेत्' (मनु० ३।२)। **अखण्डितब्रह्मचर्य इत्याह। बाष्पविप्लुतभाषिणी=बाष्पैः सगद्गदं भाषत इत्येवंशीला। अश्रुणः पूर्वावस्था बाष्पम्।**  
- 'दग्धैकदेशा बहवो निष्टप्ताश्च तथापरे। स्फुटिताक्षा विशीर्णाश्च विप्लुताश्च तथापरे' (भा० आदि० २२६।५)॥ **विप्लुता भयाद् विद्रुताः।**
- 'तत: सूतव्यसनिनं विप्लुतं मां स भार्गवः। शरेणाभ्यहनत्…' (भा० उ० १८२।७)॥ **विप्लुतं विद्रुतम्। ततः शरदि युक्तायां मौनकामेषु बर्हिषु। याचमाने खगे तोयं विप्लुतेषु प्लवेषु च॥ विप्लुतेषु विविधगतिमत्सु। प्लवा उडुपाः।**
- 'बहु चाल्पं च संक्षिप्तं विप्लुतं च मतं मम' (भा० आश्व० ३४।१)। **विप्लुतं कीर्णम्।**
- उभावपि तु तावेव (क्षत्रियवैश्यौ) ब्राह्मण्या गुप्तया सह। विप्लुतौ शूद्रवद् दण्ड्यौ…' (मनु० ८।३७७)॥ **विप्लुतौ कृतमैथुनौ।**
- 'विप्लवते हि खल्वपि कश्चित्पुरुषकृताद्वचनात्प्रत्ययः' (मी० शा० भा० १।१।२।२)। **विप्लवते मिथ्या भवति। वितथो भवति।**

## फल्
- फल् (ञ्फिला विशरणे)।
- 'गर्भोऽयं सप्तधा विफलीकृतः' (रा० १।४७।२)। **विफलीकृतः शकलीकृतः।**

## बन्ध्
- बन्ध् (बन्ध बन्धने)।
- 'सिद्धेर्विबन्धो विधिना विधुरेण व्यबध्यत' (राज० ८।१५९३)। **विबन्धः प्रतिबन्धः।**
- 'आनाहस्तु विबन्धः स्यात्' (अमरः)। **आनाहो विण्मूत्रनिरोधः।**
- 'सिंह इवास्तानीद् द्रुवयो विबद्धः' (अथर्व० ५।२०।२)। **विबद्ध आनद्धः।**
- '…मूत्रं तु विधृतं चिरम्। न निरेति विबद्धं वा' (अष्टाङ्ग० नि० ९।२६-२७)। **विबद्धं सक्तम्।**

## बाध्
- बाध् (बाधृ लोडने, लोडनं प्रतिघातः।)
- 'वि बाधिष्ट स्य रोदसी महित्वा' (ऋ० ७।२३।३)। **विबाधिष्ट=व्यबाधिष्ट=प्रत्यवधीत्।**

## बुध्
- बुध् (बुध अवगमने)।
- 'कच्चित्काले विबुध्यसे' (भा० सभा० ५।२८)। **विबुध्यसे जागर्षि।**

## बृंह्
- बृंह् (बृहि करिगर्जिते)।
- 'शक्तो हन्तुं किमात्मानं जातिदोषाद् विबृंहसि' (मात्स्य० १४०।२२)। **विबृंहसि गर्जसि वल्गसि।**

## ब्रू
- ब्रू (ब्रञ् व्यक्तायां वाचि)।
- 'विब्रुवन्तु यथा सत्यमेतत्' (भा० वन० ७६।३३)। **विब्रुवन्तु व्यक्तं कथयन्तु।**
- 'व्यब्रवीद् वयुना मर्त्येभ्योऽग्निर्विद्वान्' (ऋ० १।१४५।५)। **व्यब्रवीत्=प्राब्रवीत् प्रोक्तवान्। व्याचष्टेत्यर्थः।**
- 'यानेव मां प्रश्नानप्राक्षीस्तानेव मे विब्रूहि' (श० ब्रा० ११।४।१।९)। **प्रतिब्रूहि, आख्याहीत्याह।**
- 'विब्रूत मे प्रश्नमिमं यथावत्' (भा० सभा० ६७।५२)। **विब्रूत स्पष्टं ब्रूत।**
- 'प्रश्नं च न विब्रूयात्' (आप० ध० १।३२।१२)। **विविच्य वचनं विवचनं निर्णय इति हरदत्तः।**
- 'तोके वा गोषु तनये यदप्सु वि क्रन्दसी उर्वरासुब्रवैते' (ऋ०६।२५।४)। **विब्रवैते विवदेते।**
- 'तस्माद्धाप्येतर्हि वित्त्यां व्याहर्यथा वित्तमेव न इति' (ऐ० ब्रा० ३।२८)। **व्याहुः=व्याचक्षते।**
- 'अब्रुवन् विब्रुवन्वापि नरो भवति किल्बिषी' (मनु० ८।१३)। **विब्रुवन् विरुद्धं ब्रुवन्। मिथ्या वदन्नित्यर्थः।**
- 'येनाविब्रवता प्रश्न तथा कृष्णा सभां गता। उपेक्षिता…' (भा० द्रोण० १९९।३२)॥ **अविब्रुवता=अप्रतिब्रुवता।**
- 'प्रश्नान् कांश्चिद् विब्रुवाणं च सम्यक्' (भा० आदि० १।१६८)। **ब्रूञ् इति क्रियासामान्ये वर्तते। विब्रुवाणं कुर्वाणम्। पृच्छन्तमित्यर्थः**

## भज्
- भज् (भज सेवायाम्)।
- 'तं क्षुरप्रशकलीकृतं कृती पत्रिणां व्यभजदाश्रमाद् बहिः' (रघु० ११।२९)। **व्यभजत्=विभज्य दत्तवान्।**
- 'सन्ध्यामङ्गलदीपिका विभजते शुद्धान्तवृद्धो जनः' (विक्रम० ३।२)। **विभजते=विभागेन स्थापयति।**
- 'विभक्ताः सह जीवन्तो विभजेरन्पुनर्यदि' (मनु० ९।२१०)। **विभजेरन्=रिक्थविभागं कुर्वीरन्।**
- 'कुडवं कुडवं सर्वे व्यभजन्त तपस्विनः' (भा० आश्व० ९०।३४)।
- 'वायवीयैर्विगण्यन्ते विभक्ताः परमाणवः' (याज्ञ० ३।१०४)। **विभक्ताः पृथक्कृताः। विभक्ता भ्रातरः विभक्तधना इत्यर्थः।**
- 'विभक्तरक्षःसम्बाधमाससादानिलात्मजः' (रा० ५।५३।३७)। **विभक्तरक्षःसम्बाधम् परिहृतराक्षसौघम्।**
- 'वपुर्विभक्तावयवं पुमानिति' (शिशु० १।३)। **विभक्ता विविक्ततया दृश्यमानाः (अवयवाः)।**
- 'कालं कालविभक्तीश्च' (मनु० १।२४)। **विभक्तयो विभागाः।**
- 'कथं सृष्टानि भूतानि कथं वर्णविभक्तयः' (भा० शां० १८२।३)। **वर्णविभक्तयः=द्विजादिवर्णविभागाः।**
- 'कशापातेन दृश्यन्ते नानावर्णविभक्तयः।' (पञ्चत० २।४)। **वर्णविभक्तयः=लोहितादिवर्णवैचित्र्याणि।**
- 'समस्तत्र विभागः स्यात्' (मनु० ९।१२०)। **विभागोंऽशनिपातः।**
- 'तत्त्ववित्तु महाबाहो गुणकर्मविभागयोः' (गीता० ३।२८)। **विभागो भेदो विशेषः।**
- 'विभज्य मेरुर्न यदर्थिसात्कृतः' (नै० १।१६)। **विभज्य विभागं कृत्वा, शफलानि कृत्वेत्यर्थः।**

## भञ्ज्
- भञ्ज् (भञ्जो आमर्दने)।
- 'तृष्णास्रोतोविभङ्गः' (भर्तृ० २।२६)। **स्त्रोतोविभङ्गः=उत्सविरामः। प्रवाहप्रतिबन्धः।**
- 'भ्रूविभङ्गकुटिलं च वीक्षितम्' (रघु० १९।१७)। **भ्रूविभङ्गः=भ्रूवोराकुञ्चनम्।**
- 'वलीविभङ्गचतुरं स्तनभारविनामितम्' (भा० वि० १४।२२)। **वलीरूपो विभङ्गो वलीविभङ्गः।**
- 'शिलाविभङ्गैर्मृगराजशावस्तुङ्गं नगोत्सङ्गमिवारुरोह' (रघु० ६।३०)। **शिलाविभङ्गाः शिलामया विभङ्गाः सोपानपर्वाणि।**
- 'विविधविकारविभङ्गम्' (गीत० ११)। **विभङ्गो विजृम्भणम्, आविर्भावः।**

## भा
- भा (भा दीप्तौ)।
- 'सुखमिव सा विबभौ विभावरी' (रा० १।२२।२४)। **विबभौ व्युवास, व्युष्टा।**
- 'तस्य भासा सर्वमिदं विभाति' (कठ० उ० २।२।१५)। **दीप्यत इत्यर्थः।**
- 'एकः सूर्यः सर्वमिदं विभाति' (भा० वन० १३४।८)। **विभाति=भापयति=भासयति।**
- 'एकैवोषाः सर्वमिदं विभाति' (ऋ० ८।५८।२)। **उक्तोऽर्थः।**
- 'विभावरी सर्वभूतप्रतिष्ठां गङ्गां गता ये' (भा० अनु० २६।८६)। **विभावरीं प्रकाशिकाम्।**
- 'सर्वान्गुणानेष गुणो विभाति' (भा० उ० ३५।५३)। **विभाति भासयति।**

## भाष्
- भाष् (भाष व्यक्तायां वाचि)।
- 'तमेवान्येन कल्पेन धर्ममस्मै व्यभाषत' (बुद्ध० १२।४५)। **व्यभाषत व्याख्यातवान्।**
- 'मामेव हि विशेषेण विभाष्य परिगर्हसे' (भा० उ० १२७।२)। **विभाष्य परुषमुक्त्वा।**

## भिद्
- भिद् (भिदिर विदारणे)।
- 'विभिन्नवर्णा गरुडाग्रजेन सूर्यस्य रथ्याः परितः स्फूरन्त्या' (शिशु० ४।१४)। **विभिन्नवर्णा विचित्रवर्णाः सम्भिन्नरागाः।**

## भी
- भी (ञिभी भये)।
- 'विभीर्जप्यपरो मौनी वैराग्यं समुपाश्रितः' (भा० शां० २७८।१५)। **विभीः=विगतभीः, निर्भीकः।**

## भू
- भू (भू सत्तायाम्)।
- 'ब्रह्म वा इदमग्र आसीदेकमेव। तदेकं सन्न व्यभवत्' (श० ब्रा० १४।४।२।२३)। **न व्यभवत्=न समर्थमभूत्, नालङ्कर्मीणमासीत्।**
- 'सन्नयतस्तु ते विभवतः' (आप० श्रौ० १।५।१६।१)। **संनयतस्तु ये पवित्रे सायन्दोहार्थे ते एवाद्यापि कर्मणे प्रभवतः (रुद्रदत्तः)।**
- 'न चत्वारि षड्भ्यो विभवन्ति' (पञ्च० ब्रा० १६।५।२०)। **विभवन्ति पर्याप्ता भवन्ति, अलंभवन्ति, तत्समा भवन्ति।**
- 'इन्द्रो वृत्राय वज्रं प्राहरत्। स त्रेधा व्यभवत्' (तै० सं० ६।१।३।४)। **त्रिधा विभक्तोऽभूदित्याह। विभवनं नाना भवनं भवति।**
- 'इष्टगन्धानि देवानां पुष्पाणीति विभावय' (भा० अनु० ९८।२७)। **विभावय जानीहि।**
- 'उत्पन्ने बीजसद्भावं त्वङ्कुरेण विभावयेत्' (तन्त्रा० १।१।३४)। **विभावयेत्, जानीयात्, अनुमिमीत।**
- 'आर्यरूपमिवानार्यं कर्मभिः स्वैर्विभावयेत्' (मनु० १०।५७)। **निश्चिनुयादित्यर्थः।**
- 'मनुः प्रजापतिर्ज्ञेयः कामः सोमो विभाव्यते' (हरि० १।४०।५४)। **विभाव्यते ज्ञायते।**
- 'उक्तं च न विभावयेत्' (मनु० ८।५६)। **न विभावयेत् प्रमाणैर्न प्रतिपादयेत्।**
- 'विभावयेन्न चेल्लिङ्गैस्तत्समं दण्डमर्हति' (याज्ञ० २।३३)। **उक्तोऽर्थः।**
- 'तेनैव विभावयामि' (तन्त्रा० १।१५)। **तेनैव साक्षिणा साधयामीत्यर्थः।**
- 'लोकान्विभावयसि हंसि जगत्प्रतीपान्' (भा० पु० ७।९।३८)। **विभावयसि पालयसि परित्रायसे।**
- 'विभावयामो भुवनानि सप्त' (भा० पु० १०।६३।३७)। **उक्तोर्थः।**
- 'यथा सूर्यांशुभिः स्पृष्टं सर्वं शुचि विभाव्यते' (भा० आदि ७।२३)। **विभाव्यते दृश्यते ज्ञायतेऽभ्युपेयते।**
- 'तव सुचरितं…नूनं प्रतनु ममेव विभाव्यते फलेन' (शा० ६।११)। **उक्तोऽर्थः।**
- 'प्रकृतीनां च राजेन्द्र राजा दीनान् विभावयेत्' (भा० आश्रम० ६।१३)। **विभावयेत् अनुसन्दधीतेति संस्कृतशार्मण्यकोषः। पूजयेदिति तु नीलकण्ठः।**
- 'पादचारमपि न व्यभावयत्।' (रघु० ११।१०) **नालक्षयदित्यर्थः।**
- 'यदन्यदन्यत्र विभाव्यते भ्रमात्' (रा० ७।५।३७)। **विभाव्यते उत्प्रेक्ष्यते।**
- 'यत्तदुक्तं महद् वाक्यं कर्मणा तद् विभाव्यताम्' (भा० उ० १६०८६)। **विभाव्यतां दर्श्यताम्।**
- 'न विभाव्यन्ते लघवो वित्तहीनाः पुरोऽपि निवसन्तः' (पञ्चत० ५।७)। **न दृश्यन्त इत्यर्थः। उपेक्ष्यन्त इति यावत्।**
- 'तपसो जातं तपसो विभूतम्' (ऋ० १०।१८३।१)। **विभूतम् आविर्भूतम्।**
- 'आत्मन्यदृच्छया प्राप्तं विबुभूषुरुपाददे' (भा० पु० २।५।२१)। **विबुभूषुः=व्याप्तुमिच्छुः।**
- 'दापयेद् धनिकस्यार्थमधमर्णाद् विभावितम्' (मनु० ८।४७)। **विभावितं लेख्यादिप्रमाणप्रतिपादितम्।**
- 'निह्नुते लिखितं नैकमेकदेशे विभावितः' (प्रत्यर्थी) (याज्ञ० २।२०)। **विभावितोऽङ्गीकारितः।**
- 'विभावितैकदेशेन देयं यदभियुज्यते' (विक्रम० ४।१७)। **विभावितो दृष्ट एकदेशो यत्र, तेन।**
- 'अरण्ये निःशलाके वा मन्त्रयेदविभावितः' (मनु० ७।१४७)। **अविभावितोऽनुपलक्षितः।**
- 'प्रासादाग्रे ह्यरण्ये वा मन्त्रयेदविभावितः' (का० नी० सा० १२।४७)। **उक्तोऽर्थः।**
- 'अहं त्वाचरितापुण्या दुःखैरेव विभाविता' (बृ० श्लो० सं० ४।१०७)। **विभाविता प्रकटिता।**
- 'इयं वा इदं सर्वं विभवन्त्येष्यति' (पञ्च० ब्रा० २०।१४।२)। **विभवन्ती व्यश्नुवाना, व्याप्नुवती।**
- 'कथं पर्येति (सूर्यः) वसुधां भुवनानि विभावयन्' (सूर्य० १२।३)। **विभावयन्=भासयन्, प्रकाशयन्।**
- 'तामिन्दुसुन्दरमुखीं सुचिरं विभाव्य' (मालती० १।१८)। **विभाव्य दृष्ट्वा, निभाल्य।**
- 'यशः परं जगति विभाव्य वर्तिता' (भा० द्रोण० २।१५)। **विभाव्य प्रकाश्य।**
- 'यस्याङ्घ्रिपद्मं परिचर्य विश्वविभावनायत्तगुणाभिपत्तेः' (भा० पु० ४।८।२०)। **विभावना परिपालनम्।**
- 'पश्चिमां तु समासीनः सम्यगृक्षविभावनात्' (मनु० २।१०१)। **विभावनं दर्शनम्।**
- 'सा विभूतिरनुभावसम्पदां भूयसी तव' (शिशु० १४।५)। **विभूतिर्महिमा।**
- 'अघोपघातं मघवा विभूत्यै भवोद्भवाराधनमादिदेश' (कि० ११।८०)। **विभूत्यै समृद्ध्यै, योगक्षेमाय।**
- 'अहो राजाधिराजमन्त्रिणो विभूतिः' (मुद्रा० ३)। **विभूतिरैश्वर्यम्।**
- 'विभूतयस्तदीयानां पर्यस्ता यशसामिव' (रघु० ४।१९)। **विभूतयः सम्पदः।**
- 'यद् यद् विभूतिमत्सत्त्वं श्रीमदूर्जितमेव वा' (गीता १०।४१)। **विभूतिस्तेजः। अणिमादयोऽष्टौ विभूतयः। विभूतिर्दिव्यप्रभावः।**
- 'एतां विभूतिं योगं च मम यो वेत्ति तत्त्वतः' (गीता १०।७)। **विभूतिर्विस्तारः। व्याप्तिः।**
- 'क्षेत्रज्ञ एता मनसो विभूती जीवस्य मायारचितस्य नित्याः' (भा० पु० ५।११।१२)। **विभूती=विभूतयः=प्रवृत्तयः। अपूर्वोऽन्यत्र दुर्लभोऽर्थः।**
- 'नाविभाव्यां गिरं सृजेद्' (भा० शां० ९३।१०)। **अविभाव्यामचिन्त्यार्थाम्।**
- 'त्वरमाणोऽभिनिर्यातु विप्रेभ्योर्थविभावकः' (भा० वन० ३३।८४)। **विप्रेभ्योऽर्थं विभावयिष्यामि प्रदास्यामीति अर्थविभावकः। अर्थ विभावक इति तु पाणिनीयाः।**
- 'चित्रः प्रकेतो अजनिष्ट विभ्वा' (ऋ० १।११३।१)। 'विभ्वा विभूततमम्' (नि० २।१९।१)। **विस्तीर्णतमम् इति दुर्गः।**
- 'यत्र क्वचिदुत्पन्नाः शब्दा विभवन्त्याकाशे' (न्या० भा० ४।२।२१)। **विभवन्ति व्याप्नुवन्ति, तत्र समवेता भवन्ति।**
- 'विभूर्मात्रा प्रभूः पित्रा' (वा० सं० २२।१९)। **विभूः=वैभवयुक्तः। वैभवं विविधभक्षसम्पत्तिः।**

## भ्रम्
- भ्रम् (भ्रमु चलने, भ्रमु अनवस्थाने)।
- 'क्वचिदुद्भ्रमते योगात् क्वचिद्विभ्रमते बलात्' (रा० ३।६०।३६)।
- 'विबभ्राम मतिस्तात विनयादनयाऽऽहता' (हरि० १।२५।२९)। **मतिरनयाऽऽहताऽनीत्या ताडिता विनयाद् विबम्राम चचालेत्याह।**
- 'स चेद्राजन्यनेकाग्रो राज्यविभ्रमशङ्कया' (रा० २।२३।२७)। **राज्यचलनशङ्कया, राज्यभ्रंशभयेन। दण्डस्य विभ्रमात्। अन्यथा प्रवर्तनात्।**
- 'निवृत्तसर्वेन्द्रियवृत्तिविभ्रमः' (भा० पु० १।९।३१)। **विभ्रमोऽनवस्थानम्, चाञ्चल्यम्। चित्तवृत्त्यनवस्थानं शृङ्गाराद् विभ्रमो भवेत्। विभ्रमस्त्वरयाऽकाले भूषास्थानविपर्ययः। तथा च कुमारे (१।४) प्रयोगः--यश्चाप्सरोविभ्रममण्डनानां सम्पादयित्रीं (धातुमतां) शिखरैर्बिभर्ति।**
- 'नवप्रणयविभ्रमाकुलितमालतीदृष्टयः' (मालती० ९।३८)। **विभ्रमो विलासः।**
- 'तरङ्गस्य बिभर्ति विभ्रमम्' (नै० १५।२५)। **विभ्रमः शोभा।**
- 'योऽधर्मे धर्मविभ्रमः' (भा० पु० ४।१९।१२)। **विभ्रमो भ्रान्तिरन्यथा ग्रहः।**
- 'ऊर्मिव्यतिकरविभ्रमप्रचण्डः' (महावीर० ६।२६)। **विभ्रमः क्षोभः।**
- 'दीर्घमायुः स मे प्रादात्ततो मां विभ्रमोऽस्पृशत्' (रा० ३।७१।९)। **विभ्रमो दर्पः।**
- 'यथा न विभ्रमेत्सेना तथा नीतिर्विधीयताम्' (भा० वि० ४७।२३)। **न विभ्रमेत् न विघटेत, न भज्येत।**
- 'रोदने व्याधिमभ्येति हसने देशविभ्रमम्' (मात्स्य० २३२।५)। **विभ्रमम् विप्लवम्।**

## मद्
- मद् (मदी हर्षे)।
- 'तद् व्यमाद्यत्' (ऐ० ब्रा० २।२२)। **विर्नानार्थे। विविधं व्याकुलमभूत्।**
- 'विमत्तमिव हि तौ तया निरकुरुताम्' (ऐ० ब्रा० २।२२)। **उक्तोऽर्थः।**
- 'निषेव्य पानं मदनीयमुत्तमं निशाविवासेषु चिराद् विमाद्यति' (सौन्दर० ९।२९)। **विमाद्यति विगतमदो भवति।**

## मन्
- मन् (मन ज्ञाने मनु अवबोधने)।
- 'दिष्ट्या न विमतिं काञ्चिद् भजित्वा तु पराजितः' (भा० शल्य० ६४।२७)। **विमतिर्विपरीता मतिः।**
- 'त्वया नाम मुनिर्विमान्यः' (शा० ५।२०)। **विमानयितुमवधीरयितुं योग्यः।**
- 'स्त्रीभिर्विमानितानां कापुरुषाणां विवर्धते मदनः' (मृच्छ० ८।९)। **विमानितानामवहेलितानाम्।**
- 'आक्रोशनविमानाभ्यां नाबुधान्बोधयेद् बुधः' (भा० शां० २९९।२५)। **विमानस्तिरस्कारः।**
- 'विमानना सुभ्रु कुतः पितुर्गृहे' (कु० ५।४३)।

## मा
- मा (माङ् माने)।
- 'बीमां मात्रां मिमीमहे' (अथर्व० १८।२।४१)। **विमिमीमहे विशेषेण मानं कुर्मः। विशिष्टगुणयोगः श्मशानमानस्योच्यत इति सायणः।**
- 'शक्रो विमिमीते अध्वनः' (अथर्व० ४।११।२)। **उक्तोऽर्थः।**
- 'सद्यो जातो व्यमिमीत यज्ञम्' (ऋ० १०।११०।११)। **व्यमिमीत=निरमिमीत।**
- 'स सर्वासां विमानानि देवतानां चकार ह' (हरि० १।३।४८)। **विमानोऽस्त्री देवयाने सप्तभूमौ च सद्मनि।**
- 'इमां विमानेन सभां विशन्तीं ययावनङ्गैरथ राजराजिः' (नै० १०।१०७)। **विमानः कर्णीरथः।**
- 'वि यो रजांस्यमिमीत सुक्रतुः' (ऋ० ६।७।७)।

## मि
- मि (डुमिञ् प्रक्षेपणे)।
- 'तस्मान्मन्थिनः पुरोरुचा विमितं विमिनुतः' (श० ब्रा० ५।४।४।२१)। **विमिनुतः=उत्तभ्नीतः। विमितं छन्नम्।**

## मुच्
- मुच् (मुच्लृ मोक्षणे)।
- 'समाविशति संसृष्टस्तदा मूर्त्तिं विमुञ्चति' (मनु० १।५६)। **विमुञ्चति परिगृह्णाति। प्रतिमुञ्चत्यर्थे विमुञ्चतेः प्रयोगः।**
- 'विमोक्ष्यन्ति विषं क्रुद्धाः कौरवेयेषु भारत' (भा० वन० ८।३)। **विषं शस्त्रं विमोक्ष्यन्ति प्रहरिष्यन्तीत्याह।**
- 'वाजिनः स्यन्दने भानोर्विमुक्तप्रग्रहा इव' (भट्टि० ७।५०)। **विमुक्तप्रग्रहाः शिथिलीकृताभीषवः।**
- 'ततो विमुक्त्वा सशरं शरासनम्' (रा० ६।१११।१२४)। **विमुक्त्वा=विमुच्य=विज्यं कृत्वा।**
- 'विमुच्य वासांसि गुरूणि साम्प्रतम्' (ऋतु० १।७)। **विमुच्य=संन्यस्य, परित्यज्य, अवतार्य।**
- 'ननु मां कामवधे विमुञ्चता' (कु० ४।३१)। **विमुञ्चता परिहरता, मां कामवद्घ्नता।**

## मृज्
- मृज् (मृजू शुद्धौ)।
- 'हलश्च' (पा० ३।३।१२१) **इत्यत्र वीमार्ग इत्युदाहरणं वृत्तौ स्थितम्। वीमार्गः समूहनीति पदमञ्जरी।**

## मृद्
- मृद् (मृद क्षोदे)।
- 'विमर्दसुरभिर्बकुलावलिका खल्वहम्' (माल० ३)। **विमर्दः सङ्घर्षः।**
- 'कस्तूरिका मृगविमर्दसुगन्धिरेति' (शिशु० ४।६१)।
- 'कुतुहलविमर्दकारिणा परिश्रमेण' (मृच्छ० १)। **विमर्दः प्रध्वंसः।**
- 'विमर्दक्षमां भूमिमवतरामः' (उत्तर० ५)। **विमर्दः सम्परायो युद्धम्। पुरा जनस्थानविमर्दशङकी सन्धाय लङ्काधिपतिः प्रतस्थे। जनस्थानविमर्दो जनस्थानोत्सादः।**
- 'अन्या मध्यस्थचिन्ता हि विमर्दाभ्यधिकोदया' (रा० २।२।१६)। **विमर्दः पूर्वपक्षापरपक्षसङ्घर्षः।**

## मृश्
- मृश् (मृश आमर्शने, आमर्शनं स्पर्शः)।
- 'विषदोषभयादन्नं विमृशेत् कपिकुक्कुटैः' (शुक्र० १।३२६)। **विमृशेत् परीक्षेत।**
- 'तदत्रभवानिमं मां च शास्त्रे प्रयोगे च विमृशतु' (माल० १)। **उक्तोऽर्थः।**
- 'वि रोहितो अमृशद् विश्वरूपम्' (अथर्व० १३।१।८)। **व्यमृशत्=समस्पृशत्।**
- 'वयं सोम व्रते तव मनस्तनूषु बिभ्रतः प्रजावन्तो अशीमहीति मुखं विमृष्टे' (आप० श्रौ० ६।१६।१२)। **विमृष्टे विमृशति=स्पृशति।
- 'रामप्रवासे व्यमृशन्न दोषं जनापवादं सनरेन्द्रमृत्युम्' (भट्टि० ३।७)। **न व्यमृशत् नालोचितवती (कैकेयी)।**
- 'कार्यस्य न विमर्शं च गन्तुमर्हसि कौशिक' (रा० १।१८।५६)। **विमर्शः संशयः (कतकः)।**
- 'कुर्वन्बुद्ध्या विमर्शम्' (मुद्रा० ४।३)। **विमर्शो विचारश्चिन्तनं विवेचनम्।**
- 'अविद्वदधिकारित्वात्प्रायश्चित्तं विमर्शनम्' (भा० पु० ६।१।११)।
- 'वृणते हि विमृश्यकारिणं गुणलुब्धाः स्वयमेव सम्पदः' (कि० २।३०)। **विमृश्यकारी समीक्ष्यकारी।**
- 'इति ते ज्ञानमाख्यातं गुह्याद् गुह्यतरं मया। 'विमृश्यैतदशेषेण' (गीता० १८।६३)॥ **विमृश्य=सुविचिन्त्य=सम्प्रधार्य।**
- 'पांसुगुण्ठितसर्वाङ्गीं विममर्श च पाणिना' (रा० २।२०।३४)। **विममर्श पस्पर्श।**
- 'राम षड् युक्तो लोके याभिः सर्वं विमृश्यते' (रा० ३।७२।८)। **विमृश्यते विचार्यते चिन्त्यते परीक्ष्यते।**

## मे
- मे (मेङ् प्रणिदाने प्रणिदानं विनिमयः प्रत्यर्पणं च)।
- 'रसा रसैर्महतो हीनतो वा विमातव्याः' (व० ध० शा० २।३७)। **विनिमेयाः परिवर्तनीया इत्यर्थः।**

## मोक्ष्
- मोक्ष् (मोक्ष असने चुरादिः)।
- 'सा त्वं सर्वविमोक्षाय तत्त्वमाख्याहि पृच्छतः' (भा० उ० १९०।१९)। **विमोक्षोऽपवर्गः, कैवल्यम्, संसारमोक्ष इति वा।**
- 'वसूनां च विमोक्षस्य' (रा० २।२३।३८)। **विमोक्ष उत्सर्गः। वसूनां वित्तानाम्।**

## म्रुच्
- म्रुच् (म्रुचु गतौ)।
- 'असो वा आदित्योऽस्तं यन् षोढा विम्रोचति। व्यम्रुचदिति इति ह स्म वा एतं पूर्वे प्राणिन आचक्षते। अर्थतर्हि न्यम्रुचदिति' (जै० ब्रा० १।७)। **विम्रोचति विभज्य व्यस्यास्तं याति।**

## यत्
- यत् (यती प्रयत्ने)।
- 'त्रीणिच्छन्दांसि कवयो वियेतिरे' (अथर्व० १८।१।१७)। **वियेतिरे यत्नेन कृतवन्तः। कवयः पूर्वे ज्ञानिनो महर्षयो देवा वा।**
- 'त्रिवृतमेव यज्ञमुखे वियातयति' (तै० सं० ५।१।१।३)। **आनुपूर्व्या न्यस्यतीत्याह।**
- 'तदात्मना प्रज्ञया पिशाचा वियातयन्ताम्' (अथर्व० ५।२??।६)। **वियातयन्ताम् निष्कुर्वताम्, प्रायश्चित्तेन शुन्धन्तु।**
- 'तं यमः पापकर्माणं वियातयति दुष्कृतम्' (भा० आदि० ७४।३२)। **वियातयति विशेषेण पीडयति।**
- 'आपन्नसत्त्वायां कौमारभृत्यो गर्भभर्मणि प्रसवे च वियतेत' (कौ० अ० १।१७।२५)। **वियतेत विशेषेण यतेत।**
- 'त्रिवृतमेव यज्ञमुखे वियातयति' (तै० सं० ५।१।१।३)। **वियातयति व्यापारयति।**

## यम्
- यम् (यम उपरमे)।
- 'यथायथा पतयन्तो वियेभिर् एवैव तस्थुः सवितः सवाय ते' (ऋ० ४।५४।५)।
- 'मा त्वा केचिद् वियमन्' (अथर्व० ७।१२१।१)। **मा वियमन् मा विशेषेण यंसिषुः।**
- 'वि सक्थानि नरो यमुः' (ऋ० ५।६१।३)। **वियमुः=वियुवन्ति विप्रकृष्टानि कुर्वते।**
- 'वि रोहिता पुरुमीळ्हाय येमतुः' (ऋ० ५।६१।९)। **वियेमतुस्त्वरितं विक्रमेते।**
- 'अस्मभ्यं शर्म बहुलं वि यन्त' (ऋ० ६।५१।५)। **वियन्त=वितरत=विश्राणयत।**
- 'अस्मभ्यं तानि मरुतो वि यन्त' (ऋ० १।८५।१२)। **उक्तोऽर्थः।**
- 'यत्संयमो न वियमो वियमो यन्न संयमः' (अथर्व० ४।३।७)। **वियमो विरुद्धयमनम्, अन्यथाभावः।**
- 'वियच्छन्दः' (वा० सं० १५।५)। **विशेषेण यच्छन्ति गच्छन्ति व्यापारायेतस्ततो जना यत्रेति वियद् दिनमिति महीधरः।**
- 'वि मध्यं यामयौषधे' (अथर्व० ६।१३७।३)। **केशानां मध्यं विविधं यमय स्थिरं कुरु। यामयेत्यत्र सांहितिको दीर्घः।**

## या
- या (या प्रापणे, प्रापणमिह गतिः)।
- 'इदं विश्वं भुवनं वि याति' (अथर्व० ३।३१।५)। **इदं विश्वं भुवनं पृथिव्यन्तरिक्षादिरूपं विगतं विश्लिष्टं भवतीत्याह।**
- 'वीन्द्र यासि दिव्यानि रोचना' (ऋ० १०।३२।२)। **वियासि व्याप्नोषि।**
- 'वि याथन वनिनः पृथिव्या व्याशाः पर्वतानाम्' (ऋ० १।३९।३)। **वियाथन=वियाथ=मध्येन याथ।**
- 'वि भिन्दुना नासत्या रथेन वि पर्वताँ अजरयू अयातम्' (ऋ० १।११६।२०)। **उक्तचर एवार्थः।**
- 'तुविग्रेभिः सत्त्वभिर्याति वि ज्रयः' (ऋ० १।१४०।९)। **वियाति द्विधा विभजते।**
- 'आस्फोटयाञ्चक्रुरभिप्रणेदू रेजुर्ननन्दुर्विययुः समीयुः' (भट्टि० १३।२८)। **विययुर्वियुक्ता अभूवन्, व्यपेयुः।**
- 'यस्मिन्मनो दृगपि नो न वियाति लग्नम्' (भा० पु० ५।२।१६)। **न वियाति न व्यपवर्तते।**
- 'धृषिशसी वैयात्ये' (पा० ७।२।१९)। **वियातो धृष्टः। विशस्त इत्यनर्थान्तरम्।**
- 'वज्रो वा एतस्याग्नीनन्वेति यस्यान्तरेण युक्तं वा वियाति सं वा चरन्ति' (जै० ब्रा० १।५१)। **अग्नीनन्तरेणेत्यन्वयः। अन्तरेण मध्ये। युक्तं पक्षियुगम्। वियाति याति। विशब्दो नार्थे विशेषं करोति। उत्तरत्र यदि मेऽपि ग्राम एवाग्नीनन्तरेणायासीदिति श्रवणात्।**
- 'वि जयुषा ययथुः सान्वद्रेः' (ऋ० १।११७।१६)। **विययथुः=विविधं गतवन्तौ।**
- 'सामात्याः सपरिषदो वियातशोकाः' (रा० २।७९।१७)। **वियातशोकाः विशेषेण यातो गतः शोको येषां ते। विधूतशोका इति पाठान्तरम्।**

## यु
- यु (यु मिश्रणामिश्रणयोः)।
- 'वि कोशं मध्यमं युव' (ऋ० ९।१०८।९)। **वियुव=वियुहि=विसिनु=उद्घाटय।**
- 'न म इन्द्रेण सख्यं वि योषत्' (ऋ० २।१८।८)।
- 'इहैव स्तं मा वि यौष्टम्' (ऋ० १०।८५।४२)। **मा वियौष्टं वियुक्तौ मा स्म भूतम्।**
- 'न स राया शशमानो वि योषत्' (ऋ० ४।२।९)। **उक्तोऽर्थः।**
- 'अधा स वीरैर्दशभिर्वि यूयाः' (ऋ० ७।१०४।१५)। **वियूयाः=वियूयात्। पुरुषव्यत्ययः। वियुतो विपृक्तो वियुक्तो भूयादित्यर्थः।**
- 'इहेह वत्सैर्वियुता यदासन्' (ऋ० ५।३०।१०)। **वियुता विप्रयुक्ताः।**
- 'न वयं रायस्पोषेण वियौष्म' (वा० सं० ४।२२)। **असकृदुक्तचरोऽर्थः। लोके यौतिरुदात्तः, तेन मा वियाविष्मेति स्यात्।**
- 'अशेषैर्वियुतं दोषैरशेषैः संयुतं गुणैः' (बृ० श्लो० सं० ५।१२८)। **वियुतं वियुक्तम्।**

## युज्
- युज् (युजिर् योगे)।
- 'येषां चतुर्थं वियुनक्ति वाचम्' (अथर्व० ८।९।३)। **वियुनक्ति=पृथक्करोति विसंहितां करोति।**
- 'सोहमेनं तव प्रीत्या तपःसिद्धमपि ध्रुवम्। वियुनज्मि देहाद् देवेन्द्र' (भा० वन० १४२।२६)। **वियोजयामीत्यर्थः।**
- 'नूनं भूतानि भगवान् युनक्ति च' (भा० पु० १०।८२।४२)। **उक्तोऽर्थः।**
- 'मदमानसमुद्धतं नृपं न वियुङ्क्ते नियमेन मूढता' (कि० २।४९)। **वियुङ्क्ते रहयति।**
- 'कोऽद्यैव मया वियुज्यतां तवासुहृत्प्राणयशःसुहृज्जनैः' (रा० २।२३।४१)। **वियुज्यतां वियुक्तः क्रियताम्।**
- 'येन येन वियुज्यन्ते प्रजा स्निग्धेन बन्धुना। स स पापादृते तासां दुष्यन्त इति घुष्यताम्' (शा० ६।२३)।
- 'प्राणैर्न वियोजयति' (पञ्चत० १)। **प्राणैर्जीवितेन वियुक्तं न करोति।**
- 'पुरो वियुक्ते मिथुने कृपावती' (कु० ५।२६)।
- 'संयुक्तांश्च वियुक्तांश्च सर्वोपायान् सृजेद् बुधः' (मनु० ७।२१४)। **वियुक्तान् व्यस्तान्। संयुक्तान् समस्तान्। समं प्रयुक्तान्।**
- 'अजानता मया सैव पत्रैः शाखा वियोजिता' (मृच्छ० ४।१३)।

## रक्ष्
- रक्ष् (रक्ष पालने)।
- 'राजा राष्ट्रं वि रक्षति' (अथर्व० ११।५।१७)। **विशेषेण रक्षतीत्यर्थः।**
- 'अन्योन्यं समुपाश्रित्य विरक्षन्ति रणाजिरे' (भा० ७।४४१०)। **उक्तोऽर्थः।**
- 'राजा राष्ट्रं वि रक्षति' (अथर्व० ११।५।१७)।

## रच्
- रच् (रच प्रतियत्ने)।
- 'नावं विरचयेरन्यां तरणाय गुणैर्युताम्।' **विरचयेः=निर्माहि।**
- 'मालाकार व्यरचि भवता या तरोरस्य पुष्टिः' (भामिनी० १।३०)। **व्यरचि अकारि।**
- 'क्षितिविरचितशय्यं कौतुकागारमागात् विरचिता संविहिताऽऽस्तीर्णा (शय्या)।' (कु० ७।९४)।
- 'इति विरचित-वाग्भिर्वन्दि-पुत्रैः' (रघु० ५।७४)। **विरचितवाग्भिः सङ्ग्रथितवचनैः।**
- 'मदगोत्राङ्कं विरचितपदं गेयमुद्गातुकामा' (मेघ० ८८)। **उक्तोऽर्थः।**
- 'तारावलीविरचनैर्व्यरुचन्निवाशाः' (शिशु० ५।२१)। **विरचनं क्रमेण न्यासः। ताराः शुद्धमुक्ताः।**

## रञ्ज्
- रञ्ज् (रञ्ज रागे)।
- 'चकोरस्य विरज्येते नयने विषदर्शनात्' (का० नी० सा० ७।१२)। **विरज्येते निसर्गजं स्ववर्णं हारयत इत्याह।**
- 'कोकिलस्याक्षिणी विरज्येते' (कौ० अ० १।२०।१७)।
- 'केशा अपि विरज्यन्ते निःस्नेहाः किं न सेवकाः' (पञ्चत० १।८२)। **विरज्यन्ते विगतरागा भवन्ति, स्वं वर्णं जहति, सितिमानमापद्यन्ते। पक्षान्तरे त्यक्तानुरागा जायन्ते रूक्षा भवन्तीत्यर्थः।**
- 'चिरानुरक्तोपि विरज्यते जनः' (मृच्छ० १।५)। **विरज्यते विरक्तो भवति।**
- 'श्रीर्निष्कुष्यति लङ्कायां विरज्यन्ति समृद्धयः' (भट्टि० १८।२२)। **विरज्यन्ति=अपयान्ति। औपचारिकः प्रयोगः।**
- 'तदार्तवं प्रशंसन्ति यद्वासो न विरञ्जयेत्' (सुश्रुते १।३१५।१०)। **न विरञ्जयेत्=नाङ्कितं कुर्यात्। न कलङ्कितं विदध्यात्।**
- 'रक्ताद् वृत्तिं समीहेत विरक्तस्य विवर्जयेत्' (का० नी० सा० ५।४६)। **विरक्त उदासीनः।**
- 'सैवामृतलता रक्ता विरवता विषवल्लरी' (कथा० ३३।१८५)। **विरक्ता निष्प्रणया।**
- 'विरक्तसन्ध्याकपिशं पुरस्तात्' (रघु० १३।६४)। **विरक्ता विशेषेण रक्ता लोहिता।**
- 'विरक्तः प्रव्रजेद् धीमान् संरक्तस्तु गृहे वसेत्' (नारद०)। **विरक्तोऽनासक्तः।**
- 'यां चिन्तयामि सततं मयि सा विरक्ता' (भर्तृ०)।
- 'विरागकारणेषु परिहृतेषु' (मुद्रा० १)। **विरागोऽनुरागाभावः, निष्प्रणयता।**

## रद्
- रद् (रद विलेखने)।
- 'तं गृहीत्वा नखैस्तीक्ष्णैर्विरराद समन्ततः' (रा० ३।५१।३३)। **विरराद विलिलेख।**

## रम्
- रम् (रमु क्रीडायाम्)।
- 'पावकश्च तदा दावं दग्ध्वा समृगपक्षिणम्। अहानि पञ्च चैकं च विरराम सुतर्पितः' (भा० आदि० २३४।१५)॥ **विरराम उपारराम। दहनकर्मणो निववृते।**
- 'विरमेत् पक्षिणीं रात्रिम्' (मनु० ४।९७)। **अध्ययनादिति शेषः। अध्ययनविरामं कुर्यादित्यर्थः।**
- 'प्रारभ्य विघ्नविहता विरमन्ति मध्याः' (भर्तृ० नीति० )। **विरमन्ति कार्यविच्छेदं कुर्वन्तीत्याह।**
- 'न स्थिरकर्मा विरराम कर्मणः' (रघु० ८।२२) **कर्मप्रबन्धोऽस्याप्रतिबद्धो बभूवेत्यर्थः।**
- 'अविदितगतयामा रात्रिरेव व्यरंसीत्' (उत्तर० १।२७)। **रात्रिरवसानमयासीत्।**
- 'हा हन्त रजनीं तदानीं कथाप्रकारैर्बहुभिर्महात्मा विरामयामास नरेन्द्रसूनुः' (रा० ७।६६।१७)। **अवसानं निनाय। गमयामासेत्यर्थः।**
- 'किमिति चित्तं विरमति नाद्यापि विषयेभ्यः' (भामिनी० ४।२५)। **न विरमति=न व्यपवर्तते।**
- 'एतावदुक्त्वा विरते मृगेन्द्रे' (रघु० २।५१)। **उक्त्वा विरते=उपसंहृतवचसि।**
- 'उपारमत पाण्डूनां विरता हि वरूथिनी' (भा० द्रोण० १८४।३०)। **विरता श्रान्ता।**
- 'प्रवृत्तस्याविरामे भवन्ती शासितव्या' (भाष्ये)। **अविरामोऽविच्छेदः।**
- 'सुधां विना न प्रययुर्विरामम्' (भर्तृ० २।८०)। **विरामो व्यापृतिविच्छेदः, प्रवृत्तिभङ्गः।**
- 'आरामः कल्पवृक्षाणां विरामः सकलापदाम्' (रामरक्षा श्लो० १६)। **विरामो विरामस्थानम्।**
- 'वर्णानामपि मूर्छनान्तर्गतं तारं विरामे मृदुम्' (मृच्छ० ३।१)। **विरामेऽवसाने। आरत्यवरतिविरतय उपराम इत्यमरे पर्यायपरिपाठः।**
- 'इदममरवरात्मजस्य घोरं शुचिचरितं विनिशम्य फाल्गुनस्य। …त्रिदिवगता विरमन्ति मानवेन्द्राः' (भा० वन० ४६।६३)। **विरमन्ति विशेषेण रमन्ते।**
- 'रत्यर्थिनो वै दनुजा गृहेषु सहाङ्गनाभिः सुचिरं विरेमुः' (मात्स्य० १३९।२२)। **विरेमुः=विशेषेण रेमिरे।**
- 'अर्धं चेतसि जानकी विरमयति अर्धं च लङ्केश्वरः' (हनुमन्नाटके १०।१४)। **विरमयति विगतरतिकं करोति। दुःखयतीत्यर्थः।**

## रह्
- रह् (रह त्यागे)।
- 'ततो विरहितं दृष्ट्वा पितरं प्रतिपूज्य च' (भा० आदि० १४१।३१)। **विरहितमेकाकिनम्।**

## राज्
- राज् (राजृ दीप्तौ)।
- 'यथाहमेषां वीराणां विराजानि धनस्य च' (अथर्व० १।२९।६)। **वेदे राजतिरैश्वर्यकर्मा। नियन्ता भवानीत्यर्थः।**
- 'एषा भागीरथी…वातेरिता पताकेव विराजति नभस्थले' (रा० २।९७।१९)। **विराजति शोभते।**
- 'शाखिनोऽन्ये विराजन्ते खण्ड्यन्ते चन्दनद्रुमाः' (भामिनी० १।८८)। **मृदुकुञ्चितदीर्घेण कुसुमोत्करधारिणा।**
- 'केशहस्तेन ललना जगामाथ विराजती' (भा० वन० ४६।६)। **विराजती=विराजन्ती=शुम्भमाना=दीप्यमाना।**
- 'व्यराजयत वैदेही वेश्म तत् सुविभूषिता। उद्यतोंशुमतः काले खं प्रभेव विवस्वतः' (रा० २।३९।१८)॥ **व्यराजयत=अशोभयत्।**

## राध्
- राध् (राध साध संसिद्धौ)।
- 'सं श्रुतेन गमेमहि मा श्रुतेन वि राधिषि' (अथर्व० १।१।४)। **श्रुतेन वियुक्तो मा भूवम्।**
- 'मा प्रजया प्रतिगृह्य वि राधिषि' (अथर्व० ३।२९।८)।
- 'तेनाहं सत्येन मा विराधिषि ब्रह्मणा' (छां० उप० ३।११।२)। **उक्तोऽर्थः।**
- 'क्रियासमभिहारेण विराध्यन्तं क्षमेत कः' (शिशु० २।४३)। **विराध्यन्तं द्रुह्यन्तम्, अपकुर्वन्तम्।**
- 'न हि तद्विधानां जनप्रवादसम्पादनाभिराध्या गुणविभूतिः' (अवदा० श्रेष्ठि० जा०)। **अभिराध्या साध्या।**
- 'तर्हि कीटिकादिभिः किं तव विराद्धम्' (स्याद्वाद०)। **विराद्धमपराद्धम्।**

## रिच्
- रिच् (रिचिर् विरेचने)।
- 'अतश्चिदस्य महिमा वि रेचि' (ऋ० ४।१६।५)। **विरेचि व्यतिरिक्तोऽभूत्। ज्यायानभूदित्यर्थः।**
- 'यः सोमं पीत्वा छर्दयेत विरिच्येत वा' (लाट्या० श्रौ० ८।१०।९)। **विरिच्येत संजातविरेकः स्यात्।**
- 'वान्तो विरिक्तः' (मनु० ५।१४४)। **उक्तोऽर्थः।**

## रु
- रु (रु शब्दे)।
- 'ननु सहचरीं दूरे मत्वा विरौषि समुत्सुकः' (विक्रम० ४।२०)। **विरौषि वाश्यसे। कूजसि। क्रन्दसि।**
- 'न स विरौति न चापि स शोभते' (पञ्चत० १।७५)। **विरौति, शिङ्क्ते, क्वणति, रणति।**
- 'जीर्णत्वाद् गृहस्य विरौति कपाटम्' (मृच्छ० ३)। **विरौति सङ्क्रीडति।**
- 'एते त एव गिरयो विरुवन्मयूराः' (उत्तर० २।२३)। **विरुवन्तो विरावं कुर्वन्तः कूजन्तो मयूरा यत्र ते।**
- 'गायनैश्च विराविण्यो वादनैश्च तथा परैः' (रा० १।१८।१९)। **विराविण्यः (रथ्याः) प्रतिश्रुत्वत्यः, प्रतिध्वनिताः।**
- 'परभृतविरुतं कलं यथा प्रतिवचनीकृतमेभिरीदृशम्' (शा० ४।९)। **परभृतविरुतं कोकिलकूजितम्।**

## रुच्
- रुच् (रुच दीप्तावभिप्रीतौ च)।
- 'अग्ने बृहद् वि रोचसे त्वं घृतेभिराहुतः' (ऋ० २।७।४)। **विरोचसे दीप्यसे, समिद्धो भवसि।**
- 'संसृष्टं ब्रह्मणा क्षत्रं भूय एव व्यरोचत' (भा० वन० २६।४)। **उक्तोऽर्थः।**
- 'तत्रस्थैरथ तैर्बाणर्माद्रिपुत्रो व्यरोचत' (भा० कर्ण० २४।१७)।
- 'अलातचक्रवच्चैव व्यरोचत महीं गतः' (भा० द्रोण० ११५।४८)। **प्रत्यभादित्यर्थः।**
- 'यो ब्राह्मणो विद्यामनूच्य न विरोचते' (तै० सं० २।१।२।८)। **न विरोचते लोकस्यार्चितो न भवति, यशस्वी न सञ्जायते।**
- 'यया विद्यया न विरोचेत' (आप० ध० २।२।५।१५)। **अनन्तरोदीरित एवार्थः।**
- 'दीप्तिनिर्जितविरोचनादयं गां विरोचनसुतादभीप्सतः…स्वर्पतेः' (शिशु० १४।७४)। **विरोचनः सूर्यः। स्वर्पतिरिन्द्रः।**
- 'द्वे कर्मणी नरः कुर्वन्नस्मिँल्लोके विरोचते' (भा० उ० ३३।५४)। **विरोचते विशेषेण दीप्यते।**
- 'सं दूतो अद्यौदुषसो विरोके' (ऋ० ३।५।२)। **विरोको व्युष्टिः, विभानम्।**

## रुज्
- रुज् (रुजो भङ्गे)।
- 'इदं हिरण्यमाण्डं व्यरुजन्' (श० ब्रा० ११।१।६।२)। **व्यरुजन् अभञ्जन्। विरिह विशेषकृन्न।**
- 'आरुजन् विरुजन् पार्थो ज्यां विकर्षश्च पाणिना' (भा० द्रोण० १२७।३१)। **विरिह विशेषकृन्न। विरुजन् विध्यन्।**
- 'विरुग्णोदग्रधाराग्रः कुलिशो मम वक्षसि' (भट्टि० ५।२५)। **विरुग्णानि अवसन्नानि कुण्ठितानि उदग्राणि महान्ति धाराग्राणि यस्य सः।**

## रुद्
- रुद् (रुदिर् अश्रुविमोचने)।
- 'अकालज्ञासि सैरन्ध्रि शैलूषीव विरोदिषि' (भा० वि० १६।४३)।
- 'गद्यपद्यमयी राजस्तुतिर्विरुदमुच्यते' (सा० द० ५७०)। **तस्येदमुदाहरणम्--नदन्ति मददन्तिनः परिलसन्ति वाजिव्रजाः। पठन्ति विरुदावलीमहितमन्दिरे वन्दिनः (रसगं०)।**

## रुध्
- रुध् (रुधिर् आवरणे)।
- 'घ्राणं करेण विरुणद्धि' (ऋतु० ६।२६)। **नासां पिनद्धीत्याह।**
- 'न च तेऽहं विरुध्यामि कस्मान्मां हतवानसि' (गोरेसियोसं० रा० ४।१६।१९)। **विरुध्यामि विरोधमाचरामि, शत्रूये, अरातीये।**
- 'एको दोषो विदेशस्य स्वजातिर्यद् विरुध्यते' (पञ्चत० ४।११६)। **विरुध्यते कलहायते।**
- 'मृत्युर्ध्रुवस्ते मया' (रा० ३।४४।३१)। **मया विरुध्य मयि प्रतीपमाचर्य। जानीयादागमान्सर्वान् ग्राह्यं च न विरोधयेत्। न विरोधयेत्, न प्रतिब्रूयात् नापवदेत्, न खण्डयेत्।**
- 'निहन्ताहं विरुद्धानां रक्षिता नमतां पुनः' (कथा० ४६।१५८)। **विरुद्धानां प्रतिपक्षाणां प्रतिपन्थिनाम्, पर्यवस्थातृणाम्।**
- 'परविरुद्धेषु नोत्सहन्ते महाशयाः' (कथा० १७।१४९)। **परै रुद्धेष्वाक्रान्तेषु अभियातेषु न पराक्रमन्ते उदाराशया इत्याह।**
- 'स्वर्गे निवासे राजेन्द्र विरुद्धं चापि नश्यति' (भा० स्वर्गा० १।११)। **विरुद्धं विरोधो वैरम्।**
- 'विधेर्विधानाद् विरुणद्धि कस्य वा न मानसं मोहमहातम स्थितिः' (परिजात० १६।१६)। **विरवरय स्थाने। अवरुणद्धीति साधु स्यात्। संवरणमाच्छादनं हि विवक्षितम्।**

## रुह्
- रुह् (रुह बीजजन्मनि)।
- 'वि चारुहन्वीरुधः' (ऋ० १०।४०।९)। **व्यरुहन्=व्यरोहन्=अङ्कुरिता अभवन्, उदभवन्।**
- 'व्यस्यामोषधयो रोहन्ति' (तै० सं० ३।४।३।३)। **उक्तोऽर्थः।**
- 'ब्रह्मलोकं व्यरोहत' (रा० ३।५।४१)। **व्यरोहत=आरोहत्।**
- 'शशाप पुत्रं गान्धारे राज्याच्चापि व्यरोपयत्' (भा० उ० १४९।१०)। **व्यरोपयत्=निरवासयत्।**
- 'विरोप्यन्तां गुल्मिनः' (रा० ७।५४।११)। **निमीयन्तामित्यर्थः।**
- 'व्रणविरोपणं तैलम्' (शा० ४।१३)। **क्षतसंरोहणकरमित्यर्थः।**
- 'सहस्रवल्शा वि वयं रुहेम' (तै० सं० १।१।२)। **विरुहेम विरोहेम विविधं रोहेम।**
- 'वृक्षस्य नु ते पुरुहूत वया व्यूतयो रुरुहुरिन्द्र पूर्वीः' (ऋ० ६।२४।३)। **पूर्वीः पूर्व्यः पूर्वा (खिलीभूताः) व्यूतयो यज्ञमार्गाः। विरुरुहुः पुना रूढाः प्रसिद्धा अशून्या भवन्तु।**
- 'यस्य यूपो विरोहति' (तै० ब्रा० १।४।७।१) **विरोहति अङ्कुरवान् जायते।**

## रेभ्
- रेभ् (रेभृ शब्दे)।
- 'विधिविहितविरिब्धैः सामिधेनीरधीत्य।' **विरिब्धैः स्वरैः। क्षुब्धस्वान्तध्वान्तेत्यादिना रेभेर्निष्ठायां निपातितम।**

## लक्ष्
- लक्ष् (लक्ष दर्शनाङ्कनयोः, शम लक्ष आलोचने)।
- 'गोत्रेषु स्खलित स्तदा भवति च व्रीडाविलक्षश्चिरम्' (शा० ६।४)। **व्रीडाविलक्षो ह्रीमूढः। विलक्षो विस्मयान्वित इत्यमरः। निष्प्रतिपत्तिरित्यर्थ इति स्वामी।**
- 'विलक्षितास्ततश्चक्रुर्हाहाकारांश्च सर्वशः' (भा० आदि० १८८।२२)। **विषमं लक्षितं दृष्टिर्येषां ते, लक्ष्येण विनाकृता वेति नीलकण्ठः। हेतुशून्या त्वास्या विलक्षणम् (अमरः)। अत्र महेश्वरो भागुरिमुद्धरति--विलक्षणं मतं स्थानं यद् भवेन्निष्प्रयोजनम्।**
- 'तां दृष्ट्वा युक्त्युपालब्धां राजा देवीं विलक्षिताम्' (कथा० १७।३२)। **विलक्षितां ह्रीमूढाम्। विलक्षो विस्मयान्वित इत्यमरः।**

## लग्
- लग् (लगे सङ्गे)
- 'विलग्नमध्या सुश्रोणिः सुभ्रूः सर्वगुणान्विता' (भा० आदि० १६९।६)। **विलग्नमध्या शातोदरी, कृशमध्या, संलीनकुक्षिः।**
- 'वेदिविलग्नमध्या' (कु० १।३९)।
- 'सुदक्षिणा वेदिविलग्नमध्या' (भा० वि० ३७।१)। **उक्तोऽर्थः।**
- 'अन्तरेणापि विमुपसर्गं केवलो लग्नशब्दः कृशार्थको दृष्टः--तं (महावीरं) प्रादेशमात्र पृथुबुघ्नं मध्ये लग्नं करोति' (बौ० श्रौ० ९।३)। **इत्यत्र यथा रथकारशरीरे पादो विलग्नः (पञ्चत०)। संलग्नः, समासक्तः।**
- 'तया सह त्वदर्थे कलहायतो ममेयती वेला विलग्ना' (पञ्चत०)। **विलग्ना=व्यतीता। अत्रार्थेऽन्यत्र विरलः प्रयोगः।**
- 'इति ध्रुवं व्यलगिषुरात्तभीतयः खमुच्चकरैनलसखस्य केतवः' (शिशु० १७।५५)। **खं व्यलगिषु र्वियदारूढाः। केतवो रेणवः।**

## लङ्घ्
- लङ्घ् (लघि गतौ)।
- 'इति कर्णोत्पलं प्रायस्तव दृष्ट्या विलङ्घ्यते' (का० आ० २।२२४)। ** विलङ्घ्यते=अतिशय्यते।**
- 'विलङ्घिताधोरणतीव्रयत्ना सेनागजेद्राः' (रघु० ५।४८)। **व्यर्थीकृतहस्तिप्रयासाः।**
- 'गन्तुं प्रवृत्ते समयं विलङ्घ्य' (कु० ३।४)। **विङ्घ्य=अतिहाय, उपेक्ष्य।**

## लस्ज्
- लस्ज् (ओलस्जी व्रीडायाम्)।
- 'यत्रांशुकाक्षेपविलज्जितानाम्' (कु० १।१४)। **विरिह विशेषकृन्न।**

## लप्
- लप् (लप व्यक्तायां वाचि)।
- 'विललाप स बाष्पगद्गदं सहजामप्यपहाय धीरताम्' (रघु० ८।४३)। **विललाप पर्यदेवयत।**
- 'विललाप विकीर्णमूर्धजा' (कु० ४।४)। **उक्तोऽर्थः।**
- 'तामिह वृथा किं विलपामि' (गीत० ३)। **सक्रन्दनमभिव्याहरामि। अत्रार्थेऽन्यत्र मुधा मृग्यः प्रयोगः। परिदेवनमात्रे विलपिः प्रसिध्यत्यकर्मकः। अयं तु कविरिति निरङ्कुशः।**
- 'यातुधानान् विलापय' (अथर्व० १।७।२)। **विलापं परिदेवनं कारयेत्याह।**
- 'उतेव मत्तो विलपन्नपायति' (अथर्व० ६।२०।१)। **विलपन्=विविधं लपन्। प्रलपन्नित्यर्थः।**
- 'एवं तेषां विलपतां विप्राणां विविधा गिरः' (भा० आदि० १८८।१६)। **विलपतां व्याहरताम्। विना नार्थः। तदर्थस्य विविधा इत्यनेनैवोक्तत्वात्।**
- 'विलेपुः कोकिलाः …मधुराणि विचित्राणि' (हरि० ८३६९)।
- 'विलपनविनोदोप्यसुलभः' (उत्तर० ३।३०)। **विलपनं विलापः परिदेवना।**

## लभ्
- लभ् (डुलभष् प्राप्तौ)।
- 'उत्तरवेदौ वा निधाय विलाभम्…' (का० श्रौ० १०।८।५)। **विलाभं विलभ्य पृथग् गृहीत्वा। विलभतेर्णमुल्।**
- 'पौरपुरन्ध्रीणां विलब्धनयनोत्सवः…प्राविशद्राजमन्दिरम्' (कथा० ५५।१००)। **विलब्धो दत्तो नेत्रानन्दो येन सः।**
- 'विलब्ध इव चक्राह्वैस्तस्य तीर्णानिशैस्तदा। भेजे शतगुणीभावं करुणाक्रन्दितध्वनिः' (कथा० ८७।१९)॥
- 'अहमत्र प्रभुर्यूंयं करदाश्च कुटुम्बिनः। विक्रमादित्यदेवेन विलब्धाः शासनेन मे' (कथा० १२४।७७)॥ **विलब्धाः समर्पिताः। मन्निघ्नाः कृता इत्यभिसन्धिः।**
- 'विलम्भस्त्वतिसर्जनम्' (अमरः)। **अतिसर्जनम्=दानम्, त्यागः। विरत्र विपर्यये।**
- 'विलब्धिस्तेन दीन्नारकोटिषण्णवतेः क्रमात्' (राज० ७।१६३)। **विलब्धिर्विशिष्टो लाभः।**
- 'विलब्ध इव चक्राह्वैस्तस्य तीर्णनिशैः सदा। भेजे शतगुणीभावं करुणाक्रन्दितध्वनिः' (कथा० ८७।१९)। **पूर्वमुपात्तो ऽ प्येष ग्रन्थोऽर्थनिर्देशाय पुनरुपादीयते। विलब्धो मिश्रितः।**

## लम्ब्
- लम्ब् (अबि रबि लबि शब्दे, लबि अवस्रंसने च)।
- 'सकृत्कृतापराधस्य तत्रैव विलम्बतः' (भा० शां० १३९।२५)। **विलम्बतः=विलम्बमानस्य=अवतिष्ठमानस्य।**
- 'तां प्राङ्मुखीं तत्र निवेश्य तन्वीं क्षणं व्यलम्बन्त पुरो निषण्णाः' (कु० ७।१३)। **अवातिष्ठन्त, प्रसरं व्यरमयन्।**
- 'इति यावत्स नृपतिर्विचिकित्सन् विलम्बते' (कथा० ४५।१०३)। **नाध्यवस्यतीत्याह।**
- 'किं विलब्यते त्वरितं तं प्रवेशय' (उत्तर० १)। **किं चिरायस इत्यर्थः।**
- 'वीव वा अन्तरात्मा पक्षौ लम्बते' (पञ्च० ब्रा० १४।९।२०)। **विलम्बते संश्रयते आधृतो भवति।**
- 'क्व रामः शयितो रात्रौ क्व स्थितः क्व विलम्बितः' (गोरेसियो० सं० रा० २।९३।१३)। **विलम्बित उषितः।**
- 'चिरं तु भवता कालो व्याक्षेपेण विलम्बितः' (हरि० २।५६।६७)। **विलम्बितो मुधा यापितः।**
- 'विलम्बितफलैः कालं निनाय स मनोरथैः' (रघु० १।३३)। **विलम्बितं व्याक्षिप्तं फलं येषां तैः।**

## लस्
- लस् (लस श्लेषणक्रीडनयोः)।
- 'वियति च विललास तद्वदिन्दुर्विलसति चन्द्रमसो न यद्वदन्यः' (भट्टि० १०।६९)। **विललास शुशुभे, प्रचकाशे, बभासे।**
- 'कापि चपला मधुरिपुणा विलसति युवतिरधिकगुणा' (गीत० ७)। **विलसति सविभ्रमं चेष्टते, शृङ्गारचेष्टाः करोति।**
- '(खेद:) त्वयि विलसति तुल्यं वल्लभालोकनेन' (मालती० ३।८)। **विलसति उद्भवति विजृम्भते।**
- 'यातं यच्च नितम्बयोर्गुरुतया मन्दं विलासादिव' (शा० २।२)। **विलासो विभ्रमः शृङ्गारचेष्टा।**

## लिख्
- लिख् (लिख अक्षरविन्यासे)।
- **रद विलेखने इति धातुपाठः। विलेखनं भेदनं भवति। क्षुर विलेखने इति च। विलेखनं छेदनमिह विवक्षितम्।**
- 'विलिखति रहसि कुरङ्गमदेन भवन्तं समशरभूतम्' (गीत० ४)। **विलिखति चित्रमाकरोति।**
- 'पादेन हैमं विलिलेख पीठम्' (रघु० ६।१५)। **विलिलेख=जघर्ष।**
- 'व्यलिखच्चञ्चुपुटेन पक्षती' (नै० २।२)।
- 'निघ्नन् प्रोथेन पृथिवीं विलिखंश्चरणैरपि' (भा० वन० १६७।१९)। **विलिखन् रदन् उत्किरन्।**
- 'वेदिप्रान्तात्खुरविलिखितात्' (शा०)। **खुरविलिखितात्खुरोत्कीर्णात्।**
- 'निर्भिन्दन्तौ च गात्राणि विलिखन्तौ च सायकैः' (हरि०)। **विलिखन्तौ क्षिण्वन्तौ।**
- 'छायातपविलेखं च' (भा० आश्व० ४५।४)। **विलेखश्छिद्रम्। छायातपौ मेघसन्तापौ विलेखावुत्खातारौ यत्रेति तु नीलकण्ठः। उत्खातारावित्यपपाठः, उत्खनिताराविति तु पाठः।**

## लिप्
- लिप् (लिप उपदेहे)।
- 'उपदेह उपचयः। क्तादल्पाख्यायाम्' (४।१।५??) **इत्यत्र अभ्रविलिप्ती द्यौरित्युदाहरणं वृत्तौ। अभ्रविलिप्ती=अल्पाभ्रा। विशब्दोऽल्पत्वस्य द्योतकः। अत एव चन्दनानुलिप्ता ब्राह्मणीति प्रत्युदाहरणेऽनुशब्दो व्याप्तेर्द्योतकः प्रयुक्तः।**
- 'चिताभस्मरजः विलिप्यते मौलिभिरम्बरौकसाम्' (कु० ५।७९)।

## ली
- ली (लीङ् श्लेषणे)।
- 'तत्र के चिन्नरा भीता व्यलीयन्त महीतले' (भा० सौ० ८।९२)। **महीतले व्यलीयन्त=भुवमाश्लिष्टवन्तः।**
- 'पतत्पतङ्गप्रतिमस्तपोनिधिः पुरोऽस्य यावन्न भुवि व्यलीयत' (शिशु० १।१२)। **भुवि न व्यलीयत भुवं नावातरत्।**
- 'विलिल्ये यत्कुक्षिस्थितशिखिनि वातापिवपुषा' (महावीर० ६।६०)। **वातापिकायेन व्यद्रावि, वातापितनुर्द्रुततां गतेत्यर्थः।**
- 'स्थालीपाको विलीयते' (अथर्व० २०।१३४।३)। **विलीयते द्रवति।**
- 'यस्मिन्धर्मो विराजेत तं राजानं प्रचक्षते। यस्मिन्विलीयते धर्मस्तं देवा वृषलं विदुः' (भा० शां० ९०।१४)॥ **विलीयते तिरोभवति नश्यति।**
- 'यातुधानान् विलापय' (अथर्व० १।७।६)। **विलापय नाशय। आज्यं विलापयति। विलीनं करोति। सर्वं चिदात्मनि विलापयेत् तिरोभावयेत्। ब्रह्मज्ञानविलीनानां न भाति बाह्यमर्थजातम्। विलीना निमग्नाः।**
- 'ततः शाखाविलीनानां स तेषां पक्षिणां मिथः' (कथा० २६।२८)। **शाखासु संश्रितानामित्यर्थः।**
- 'सर्पिर्विलीनमाज्यं स्यात्' (अमर:)।
- 'नयतु मामात्मनोऽङ्गेषु विलयमम्बा' (उत्तर० ७)। **विलयोन्तर्भावः।**
- 'दिवसोऽनुमित्रमगमद् विलयम्' (शिशु० ९।१७)। **विलयोऽवसानम्।**
- 'पुष्टिकाम एव…विलयनं जुहुयात्' (गो० गृ० ३।६।४)। **विलयनमधर्मथितं दधीति सत्यव्रतः सामश्रमी।**
- 'विलयनं मथितं पिण्याकं मधु मांसं च वर्जयेत्' (आप० ध० २।८।१८।१)। **विलयनं नवनीतमलमिति हरदत्तः।**

## लुड्
- लुड् (लुड विलोडने)।
- 'तात नोदधिविलोडनं प्रति त्वद्विनाथ वयमुत्सहामहे' (शिशु० १४।८३)। **विलोडनं मन्थनम्।**
- 'विलोड्यमाने तस्मिंस्तु स्रुततोये जलाशये' (भा० शां० १३७।१३)। **विलोड्यमाने क्षोभ्यमाणे।**

## लुप्
- लुप् (लुप्लृ छेदने)।
- 'रक्षांसि हि बिलुम्पन्ति श्राद्धमारक्षवर्जितम्' (मनु० ३।२०४)। **विलुम्पन्ति आमृशन्ति आच्छिन्दन्ति। कामक्रोधौ शरीरस्थौ प्रज्ञानं तौ विलुम्पतः। कृन्ततः, उत्सादयतः, विनाशयतः।**
- 'शकुन्तनिवहैर्विष्वग्विलुप्तच्छदः' (पञ्चत०)। **तरुर्विशेष्यः। विलुप्ताश्छिन्नाश्छदाः पत्राणि यस्य सः।**
- 'प्रियमत्यन्तविलुप्तदर्शनम्' (कु० ४।२)। **अत्यन्ताय नष्टं दर्शनं यस्य तम्।**
- 'क्रव्याद्भिरङ्गलतिका नियतं विलुप्ता' (उत्तर० ३।२८)। **विलुप्ता कर्तित्वा निगीर्णा।**

## लुभ्
- लुभ् (लुभ विमोहने। विमोहनमाकुलीकरणम्, लुभ गार्ध्ये)।
- 'स्मर यावन्न विलोभ्यसे दिवि' (कु० ४।२०)। **विलोभ्यसे गर्ध्यसे, आकृष्यसे।**
- 'अङ्गनास्तमधिकं व्यलोभयन्' (रघु० १९।१०)। **प्रलोभितवत्यः। गर्धितवत्यः।**
- 'क्व नु दृष्टिं विलोभयामि' (शा० ६)। **विलोभयामि रञ्जयामि।**
- 'समीपवासेन विलोभितास्ते' (भा० वन० १७६।९)। **विलोभिता विमोहिता बुद्धिविभ्रमं गमिताः।**
- 'दधद्विलुभितं वातैः केसरं वह्निपिङ्गम्' (भट्टि० ९।४)। **विलुभितं पर्याकुलीकृतम्। विलुभितः सीमन्तः। आकुलीकृत इत्यर्थः। विलुभितानि पदानि।**
- 'आकुलीभूतानि विषयीभूतानि' (का० ७।२।५४)।

## लोक्
- लोक् (लोकृ दर्शने)।
- 'वृतिं तत्र प्रकुर्वीत यामुष्ट्रो न विलोकयेत्' (मनु० ८।२३९)। **अपरपार्श्वे न विलोकयेदित्यर्थः।**
- 'न विलोकयन्' (गो० गृ० १।१।१४)। **इतस्ततो नान्यदवलोकयन्नित्यर्थः। विविधं लोकनं विलोकनम्।**
- 'विलोक्य वृद्धोक्षमधिष्ठितं त्वया महाजनः स्मेरमुखो भविष्यति' (कु० ५।७०)।

## वच्
- वच् (वच् परिभाषणे)।
- 'नाहं वेदान् विनिन्दामि न विविक्ष्यामि कर्हिचित्' (भा० शां० २६८।१२)। **विवक्ष्यामि विषमं वक्ष्यामि।
- 'किं नो अस्य द्रविणं कद्ध रत्नं वि नो वोचः' (ऋ० ४।५।१२)। **व्यवोचः=व्याख्यः=व्याचष्ठाः=व्याकरोः।**
- 'अस्ति स्विन्नु वीर्य …न स्विदस्ति तदृतुथा वि वोचः' (ऋ० ६।१८।३)। **उक्तोऽर्थः।**
- 'तेषां (प्रश्नानां) नैकंचनाशकं विवक्तुम्' (छां० उ० ५।३।५)। **विवक्तुं विवरीतुम् प्रतिवक्तुम्।**
- 'सा होवाच नमस्तेऽस्तु याज्ञवल्क्य यो म एतं व्यवोचः' (श० ब्रा० १४।६।८।५)। **उक्तोऽर्थः।**
- 'रुदन्ह मृत्युर्व्युवाच प्रश्नम्' (आप० ध० १।११।३२।२४)। **व्युवाच विविच्योवाच।**
- 'तं होवाच नैतदब्राह्मणो विवक्तुमर्हति' (छां० उ० ४।४।५)। **विवक्तुं विस्पष्टं वक्तुम्।**
- 'वि तोके अप्सु तनये च सूरेऽवोचन्त चर्षणयो विवाचः' (ऋ० ६।३१।१)। **व्यवोचन्त विरुद्धमभाषन्त, व्यवदन्त।**

## वद्  
- वद् (वद व्यक्तायां वाचि)।
- 'बलेनायं हतो दैत्यो बालेनाक्लिष्टकर्मणा। विवदन्त्यशरीरिण्यो वाचः सुरसमीरिताः' (हरि० २।१४।??७)॥ **विवदन्ति विशेषेण वदन्ति निर्ब्रुवन्तीत्यर्थः। विमत्यर्थाभावात्तङ् न।**
- 'तद्धैतच्छाण्डिल्यः साप्तरथवाहनिश्च। आचार्यान्तेवासिनौ व्यूदाते रूपमेवास्यै तदिति ह स्माह शाण्डिल्यो लोमानीति साप्तरथवाहनिः' (श० ब्रा० १०।१।४।१०)। **व्यूदाते विप्रलेपतुः, विवादं चक्राते।**
- 'न च तान्विवदेद् धीमानाक्रुष्टश्चापि तैः सदा' (मार्क० पु० ३४।९३)। **न विवदेत् न विवदेत न वाक्कलहं कुर्यात्।**
- 'यस्ते हवं विवदत् सजातो यश्च निष्ट्यः' (अथर्व० ३।३।६)। **विवदत् विरुन्धीत, प्रतिवदेत्।**
- 'साहसस्तेयपारुष्यगोभिशापात्यये स्त्रियाम्। विवादयेत्सद्य एव…' (याज्ञ० २।१२)॥ **विवादयेत् उत्तरं दापयेत्।**
- 'विवदन् वाऽथवा तूष्णीं व्योम्नीवापरिशङ्कितः' (भा० उ० १३३।११)। **विवदन् बहु वदन्।**
- 'एवं विवदतोस्तत्र कृष्णनारदयोः' (हरि० २।१२२।४५)। **विवदतोः संभाषमाणयोः।**
- 'हृष्टो विवदमानश्च कोकिलो मामवाह्वयत्' (रा० ३।७९।१०)। **विवदमानो व्याहरमाणः।**
- 'विरत्रार्थविपर्यासकृन्न। तदुभयं व्युदितम्' (शां० ब्रा० १९।२)। **व्युदितं विवादास्पदम्।**
- 'अथ ह प्राणा अहंश्रेयसि व्यूदिरे' (छा० उ० ५।१।६)। **अहं श्रेयानहं श्रेयानित्यत्र विषये विवदमाना बभूवुः, न संजज्ञुः, संवादं न विविदुः।**
- 'तस्याननादुच्चरितो विवादश्चस्खाल वेलास्वपि नार्णवानाम्' (रघु० १८।४३)। **विवादो वचनम्। आज्ञावचनं शासनम्। अत्रार्थेऽन्यत्र दुर्लभः प्रयोगः।**

## वन्
- वन् (वन षण संभक्तौ)।
- 'अन्नमेव विवननमन्नं संवननं स्मृतम्' (लौ० गृ० ३९।१)। **विवननं विभजनम्। संवननं सह भुज्यमानं संश्लेषणमिति देवपालः।**

## वल्
- वल् (वल वल्ल संवरणे संचरणे च)।
- 'स्विद्यति कूणति वेल्लति विवलति निमिषति विलोकयति तिर्यक्' (का० प्र०)। **विवलति पार्श्वतो विनिवर्तते।**

## वल्ग्
- वल्ग् (वल्ग गतौ)।
- 'कृतभुजध्वनि विवल्गतोः' (कि० १८।११)। **सून्दरमुत्प्लवमानयोरित्याह।**
- 'माहेन्द्रेण विवल्गतीव धनुषा धाराशरोद्गारिणा' (मृच्छ० ५।२७)। **विवल्गति इतस्ततः प्रद्रवति, विधावति।**

## वस्
- वस् (वस निवासे, वस आच्छादने)।
- 'ब्रह्मचर्यं भवति विवत्स्यामि' (छां० उ० ४।४।१)। **वि वत्स्यामि वत्स्यामि। विशब्दो नार्थे विशेषं करोति। वस ब्रह्मचर्यं श्वेतकेतवित्यत्र केवलस्य वसेः प्रयोगदर्शनात्।**
- 'मनोरमे न व्यवसिष्ट वस्त्रे' (भट्टि० ३।२०)। **व्यवसिष्ट=आच्छादयत्।**
- 'शश्वत्पुरोषा व्युवास देवी' (ऋ० १।११३।१३)। **व्युवास विबभौ व्युष्टा। छन्दसि वसेर्व्युच्छतेरर्थे बहुलः प्रयोगः।**
- 'प्रथमा ह व्युवास सा धेनुरभवद्यमे' (अथर्व० ३।१०।१)। **सा रात्रिस्तमोव्युदसनं कृतवती। विपूर्वो वसिर्वर्जने वर्तत इति सायणः।**
- 'द्युमन्तो वि वसन्तु विप्राः' (अथर्व० ४।१।५)। **स्वस्वव्यापारेषु विविधं वर्तन्ताम् इत्यर्थः। अथवा विवसतिः परिचरणकर्मा। विवसन्तु हविर्भिर्देवान् परिचरन्तु इत्यर्थ इति च सः।**
- 'पुरा व्यवात्सीद् यदनन्तवीर्यः।' (भा० पु० ३।२।१६)। **अध्यवात्सीदित्यर्थः। अपूर्वश्चायमन्यत्र मुधाऽन्वेष्योत्रार्थे प्रयोगः।**
- 'कौटसाक्ष्यं तु कुर्वाणांस्त्रीन्वर्णान्धिार्मिको नृपः। प्रवासयेद् दण्डयित्वा ब्राह्मणं तु विवासयेत्' (मनु० ८।१२३)॥ **विवासयेत् राष्ट्रान्निःसारयेत् (कुल्लूकः)। ब्राह्मणं नग्नं कुर्यात् (गोविन्दराजः)। ब्राह्मणस्य विवासस्त्वं वासोऽपहरणं गृहभङ्गो वेति मेधातिथिः।**
- 'उत्कोचजीविनो द्रव्यहीनाः कृत्वा विवासयेत्' (याज्ञ० १।३३८)। **स्वराष्ट्रात् प्रवासयेदिति मिताक्षरा। आरात्रिविवासमाचष्टे रात्रिं विवासयति (हेतुमति च ३।१।२६ सूत्रे वृत्तौ)। विवासोऽतिक्रमणम्।**
- 'वाससी इव विवसानौ ये चरावः' (तै० सं० १।५।१०।१)। **विवसानौ विपरिदधतौ।**
- 'इच्छन्नितो विवसितुं गणयन् स्वमासान्' (भा० पु० ३।३१।१७)।
- 'अस्त्रहेतोर्महाबाहुरमितात्मा विवासितः' (भा० वन० ८६।२)। **विवासितः प्रवासितः।**
- 'रामस्य गात्रमसि दुर्वहगर्भखिन्नसीताविवासनपटोः करुणा कुतस्ते' (उत्तर० २।१०)। **विवासनं स्वदेशान्निर्वासनम्।**
- 'तत्रैकां रजनीं व्युष्य प्रभाते राम गम्यताम्' (रा० ३।११।४०)। **व्युष्य उषित्वा। नार्थो विना।**
- 'द्विष्टव्युषितमस्वादु पूति चान्नं विवर्जयेत्' (सुश्रुत० सू० ४६।५१८)। **व्युषितं पर्युषितम्, कृतरात्रिपरिवासम्।**
- 'प्रियैर्विवासो बहुशः संवासश्चाप्रियैः सह' (भा० आश्व० १६।३४)। **विवासो विप्रयोगः, दूरेऽवस्थानम्।**
- 'वाससी इव विवसानौ' (तै० सं० १।५।१०।१)। **अर्थव्यक्त्यर्थमिह पुनर्न्यासः। अन्योन्यस्य विपरिवृत्ते इव वाससी धारयन्तौ। वेदे वसिर्व्युच्छनेपि वर्तते तथा च प्रयोगः--ते देवा मित्रावरुणावब्रुवन्निदं नो विवासयतमिति (तै० सं० ६।४।८)। विवासयतम् विभातं कुरुतमिति।**

- 'निषेव्य पानं मदनीयमुत्तमं निशाविवासेषु चिराद् विमाद्यति' (सौन्दर० ९।२९)। **विसः समाप्तिरवसानम्।**

## वह्
- वह् (वह प्रापणे, प्रापणमिह गतिः)।
- 'हैरण्यास्तत्र वाहिन्यः स्वैरिण्यो व्यवहन्पुरा' (भा० द्रोण० ५६।६)। **व्यवहन् प्रावहन्। लोहितापगा।**
- 'गजाश्वनरदेहान्सा व्युवाह पतितान्बहून्' (भा० कर्ण० ४९।८२)। **व्युवाह प्रवाहयामास।**
- 'अतोऽदत्तां च पित्रा त्वां भद्रे न विवहाम्यहम्' (भा० आदि० ८१।२६)। **विवहामि उद्वहामि, परिणयामि, उपयच्छे।**
- 'विवहावहै' (आश्व० गृ० १।७।६)। **विवाहसम्बन्धं करवावहै।**
- 'महामना भवेद् धर्मे विवहेच्च महाकुले' (भा० शां० १२३।२१)। **विवहेत् विवाहं कुर्यात्।**
- 'मघासु हन्यन्ते गावः फल्गुनीषु व्युह्यते' (अथर्व० १४।१।१३)।
- 'इतरेतरयाजका इतरेतराध्यापका मिथो विवहमानाः' (आप० ध० १।२९।८)। **मिथो विवहमाना मिथो विवाहसम्बन्धं कुर्वाणाः।**
- 'व्यूढे देवासुरे युद्धे कृत्वा देवसहायताम्' (भा० द्रोण० ६३।५)। **व्यूढे निर्व्यूढे परिसमाप्ते।**
- 'व्यूढां द्रुपदपूत्रेण तव शिष्येण धीमता' (गीता १।३)। **व्यूढां रचिताम्। कृतविन्यासविशेषाम्। सेनामिति विशेष्यम्। विवाहः। स कुमार्याः पितृगृह इत्यथर्ववेदे चतुर्दशकाण्डभूमिकायां सायणः।**
- 'मघासु हन्यन्ते गावः फल्गुनीषु व्यूह्यते' (अथर्व० १४।१।१३)। **व्यूह्यते व्युह्यते विवाहो भवति।**
- 'पशवो विवाहाः' (ऐ० ब्रा० ७।१३)। **वाहेन निर्वाहकाः।**

## वह्
- वह् (वृहू उद्यमने)।
- 'सोमारुद्रा विवृहतं विषूचीममीवा' (तै० सं० १।८।२२)। **विवृहतमुन्मूलयतम्।**
- 'त इमे लोका व्यवृह्यन्त वि यज्ञो व्यवृह्यत' (जै० ब्रा० १।१५५)। **व्यवृह्यन्त पृथगभवन्।**

## वा
- वा (वा गतिगन्धनयोः)।
- 'वि वात वाहि यद्रपः' (ऋ० १०।१३७।३, अथर्व० ४।१३।३)। **विवाहि विगमय।**
- 'वायुर्विवाति हृदयानि हरन्नराणाम्' (ऋतु० ६।२२)। **विवाति विविधं वाति, दिक्षु विदिक्षु च वाति।**
- 'व्यवाते ज्योतिः' (अथर्व० ८।१।२१)। **व्यवात् व्यौच्छत्।**
- 'येन स्म युज्यते वायुस्ततो लोकान् विवात्यसौ' (भा० शां० ३४४।१०)।
- 'मिहं न वातो वि ह वाति भूम' (ऋ० १०।३१।९)। **मिहं न विवाति मेघमिवावगाहते। सायणस्त्वन्यथा व्याख्याति। नकारं प्रतिषेधार्थीयं पश्यति।**

## विच्
- विच् (विचिर् पृथग्भावे)।
- 'वायुर्वो विविनक्तु' (वा० सं० १।१६)। **युष्मान्सूक्ष्मकणेभ्यः पृथक् करोत्वित्याह।**
- '(मरुतः) प्रवेपयन्ति पर्वतान् विविञ्चन्ति वनस्पतीन्' (ऋ० १।३९।५)। **विविञ्चन्ति पृथक् कुर्वन्ति।**
- 'यूयं (तण्डुलाः) विच्यध्वं यज्ञियासस्तुषैः।' (अथर्व० ११।१।१२)। **तुषैः पृथग्भवतेत्यर्थः।**
- 'श्रेयश्च प्रेयश्च विविनक्ति धीरः' (कठ० उ० २।२)। **विचिन्त्य तयोर्भेदं करोति।**
- 'विविनच्मि दिवः सुरान्' (भट्टि० ६।३६)। **पृथक् करोमि। प्रच्यावयामि। दिविषदो दिव उत्सारयामीत्याह।**
- 'कर्मणां च विवेकार्थं धर्माधर्मौ व्यवेचयत्' (मनु० १।२६)। **कर्मणां विभागाय धर्माधर्मौ पृथक्त्वेनाभ्यधादित्याह।**
- 'स्वल्पेन खलु कालेन विविक्तं पृथिवीतलम्। भविष्यति नरेन्द्रौघैः शतशो विनिपातितैः' (हरि० २।४१।६२)॥ **विविक्तं शून्यं विरहितं विधुरम्।**
- 'विविक्तमर्थैरभिगम्य मद्गृहम्' (अवहा० अविषह्य० जा० ७)। **उक्तोऽर्थः।**
- 'विविक्तदेशसेवित्वमरतिर्जनसंसदि' (गीता १३।१०)। **विविक्तो विजनः।**
- 'यथा विविक्तं यद्वस्त्रं गृह्णीमो युक्तिसंभवात्' (भा० पु० ११।२२।९)। **विविक्तम् अनितरसाधारणम्, इतरैरसामान्यम्, असाधारणम् विलक्षणम्।**
- 'वेदवित्सु विविक्तेषु प्रेत्य स्वर्गं समश्नुते' (मनु० ११।६)। **धनानि प्रतिपादयेदित्यनुषङ्गः। विविक्तेषु पुत्रकलत्राद्यवसक्तेषु (कुल्लूकः)। विविक्तौ पूतविजनावित्यमरः।**
- 'ज्ञातोऽयं जलधर तावको विवेकः' (भामिनी० १।९६)। **विवेकः सदसद्विभेदकरी बुद्धिः।**
- 'विवेकभ्रष्टानां भवति विनिपातः शतमुखः' (भर्तृ० २।१०)।
- 'रे खल तव खलु चरितं विदुषामग्रे विविच्य वक्ष्यामि' (भामिनी० १।१०८)। **विविच्य सम्प्रधार्य।**
- 'अथ स महात्मा तं राजानं दिष्टिकृतकापथाद् विवेच्य' (अवदा० जा० २३)। **विवेच्य पृथक् कुत्वा।**
- 'अहमप्येवमेवैतच्चिकीर्षामि यथा युवाम्। विवेक्तुं नाहमिच्छामि त्वाकारं विदुरं प्रति' (भा० आदि० २०१।१)॥ **विवेक्तुं व्यक्तीकर्तुम्।**
- 'प्रत्यग्रमज्जनविशेषविविक्तकान्तिः' (रत्ना० १।२०) **विविक्ता शुद्धा। विविक्तौ पूतविजनावित्यमरः।**

## विज्
- विज् (ओविजी भयचलनयोः)।
- 'सकृद् विविग्नानपि हि प्रयुक्तं माधुर्यमीष्टे हरिणान् ग्रहीतुम्' (रघु० १८।१३)। **विविग्नः संविग्न उद्विग्नः सन्त्रस्तः।**

## वी
- वी (वी गतिव्याप्तिप्रजनकान्त्यसनखादनेषु)।
- 'पथि ग्रामविवीतान्ते क्षेत्रे दोषो न जायते' (याज्ञ० २।१६२)।
- 'अकृष्यायां भूमौ पशुभ्यो विवीतानि प्रयच्छेत्' (कौ० अ० २।२)। **विवीतं गोचरो गत्यं गवादनी।**

## वृ
- वृ (वृञ् आवरणे)।
- 'कामं तु मे मारुतस्तत्र वासः प्रक्रीडिताया विवृणोतु देव' (भा० आदि० ७१।४१)। **विवृणोतु अपसारयतु। विवृणोतिर्मुख्यया वृत्त्याऽऽवरणापसारणे वर्तते गौण्या त्वपसारणमात्रे।**
- 'ज्योतिषा वि तमो ववर्थ।' (ऋ० १।९१।२२)। **विवर्थ विववरिथ प्रकाशयामासिथ। दूरं चकर्थेत्याह।**
- 'वि नो राये दुरो वृधि' (ऋ० ९।४५।३)। **विवृधि=विवृणु, उद्घाटय।**
- 'नाकारणं विवृणुयात्खड्गम्' (व० सं० ५०।६)। **निष्कोषं कुर्यात्। नग्नं कुर्यादिति तु पदार्थः।**
- 'अभिप्रायस्य पापत्वान्नैवं तु विवृणोम्यहम्' (भा० आदि० १४२।१६)। **विवृणोमि व्यक्तयामि।**
- 'वसनस्येव च्छिद्राणि साधूनां विवृणोति यः' (भा० वन० )।
- 'तस्यैष आत्मा विवृणुते तनूं स्वाम्' (कठ० उ० १।२।२३)। **उक्तोऽर्थः।**
- 'श्रवणकटु नृपाणामेकवाक्यं विवव्रुः' (रघु० ६।८५)। **व्यक्तयामासुः, उदाजह्रुरित्यर्थः।**
- 'यस्मै मुनिर्ब्रह्म परं विवव्रे' (महावीर० २।४३)। **विवव्रे व्याचचक्षे, उपदिदेश।**
- 'अङ्गुल्या मध्ये विवृणोति' (का० श्रौ० ७।७।१८)। **विवरं करोतीत्यर्थः।**
- 'दिशि दिशि निरपेक्षस्तावकीनं विवृण्वन्' (परिमलम्) (भामिनी० १।५)। **विवृण्वन् विस्तारयन् प्रथयन् प्रसारयन्।**
- 'स्वजनस्य हि दुःखमग्रतो विवृतद्वारमिवोपजायते' (कु० ४।२६)। **विवृतम् उद्घाटितम्।**
- 'ज्ञातास्वादो विवृतजघनां को विहातुं समर्थः' (मेघ० ४३)। **विवृतमनावृतं जघनं सक्थि यस्यास्ताम्।**
- 'न विवृतो मदनो न च संवृतः' (शा० २।१२)। **विवृतो व्यक्तीकृतः।**
- 'विपन्नास्तेऽद्य वसुधां विवृतामधिशेरते' (भा० स्त्री० १६।३१)। **विवृताऽनावृताऽव्यवहिता।**
- 'तथा तैरवकीर्णस्य दिव्यैरस्त्रैः समन्ततः। न तस्य द्व्यङ्गुलमपि विवृतं सम्प्रदृश्यते' (भा० वि० ६३।६७)॥ **विवृतमसंवृतमनाकीर्णम्।**
- 'अविवृतश्चरामि।' (भा० पु० ५।१२।१५)। **प्रच्छन्नोऽवरुद्ध इत्यर्थः।**
- 'एकाग्रः स्यादविवृतो नित्यं विवरदर्शकः' (भा० आदि० १४०।१८)। **अविवृतो गुप्ताङ्गः।**
- 'विवृतस्नानः' (पा० गृ० २।७)। **सर्वस्य प्रकाशं स्नानं यस्य सः।**
- 'न चैनां विवृतां प्रेक्षेत' (का० सं० विमान० शिष्य० ८)। **विवृतां नग्नाम्।**
- 'विवृत इव निरुक्तः' (भा० पु० १२।११।२४)। **विवृतो व्याख्यातो व्यक्ततां नीतः।**
- 'न हि शक्नोमि विवृते प्रत्याख्यातुं नराधिपम्' (भा० वि० १३।२०)। **विवृते प्रकाशे, सर्वजनसमक्षम्।**
- 'विवृत्य नयने क्रुद्ध इदं वचनमब्रवीत्' (भा० आदि० १६३।९)। **विवृत्य विस्फार्य।**

## वृ
- वृ (वृञ् वरणे)।
- 'स्वर्गमेवैभ्य एतया लोकं विवृणोति' (ऐ० ब्रा० ६।७)। **स्वर्गद्वारमुद्घाटयतीत्यर्थः।**
- 'आचरन्त्या न विवृता सद्यो भवति मेदिनी' (रा० २।३५।१४)। **विवृता विदीर्णेति भूषणकारः।**

## वृज्
- वृज् (वृजि वृजी वर्जने)।
- 'अतो जन्तुलूताव्याप्तो विवर्ज्यते' (राज० ४।५२४)। **विवर्ज्यते परिह्रियते।**
- 'यद्वित्तं त्वयास्माकं विवर्जितम्' (मार्क० १३३।२३)। **विवर्जितम् समर्पितम्।**
- 'प्रधानोऽप्यप्रधानः स्याद्यदि सेवाविवर्जितः' (पञ्चतै० १।३४)। **विवर्जितः=विहीनः शून्यः।**

## वृत्
- वृत् (वृतु वर्तने)।
- 'अहश्च कृष्णमहरर्जुनं च वि वर्तेते रजसी वेद्याभिः' (ऋ० ६।९।१)। **रजसी उभौ लोकौ पृथिव्यन्तरिक्षे परितः पर्यायेण परिवर्तेते। विपर्ययेण वर्तेते इति दुर्गः।**
- 'विवर्तेते अहनी (=रात्र्यहनी अहोरात्रौ) चक्रियेव' (ऋ० १।१८५।१)। **उक्तोऽर्थः।**
- 'सनेमि चक्रमजरं वि वावृते' (ऋ० १।१६४।१४)। **अनन्तरोदीरित एवार्थः।**
- 'व्योम्नि मेघा विवर्तन्ते परुषा गर्दभारुणाः' (रा० ३।२४।४)। **विवर्तन्ते इतस्ततो भ्रमन्ति।**
- 'नाभेरधस्ताद् गुल्मोऽयमव्याविद्धं विवर्तते' (का० सं० खिल० रक्त० श्लो० ५८)। **विवर्तते लुठति।**
- 'यत्रासौ केशान्तो विवर्तते' (तै० उ० १।६।१)। **विवर्तते विभक्तो भवति।**
- 'अक्षयाणि (प्रहरणानि) किलैतानि विवर्तन्ते स्म मातले' (भा० उ० ९८।१६)। **विवर्तन्ते पुनः पुनः क्षिप्तान्यपि प्रहर्तुर्हस्तमायान्ति। विवर्तन्ते विनिवर्तन्ते।**
- 'संवत्सराद्धि सर्वाणि भूतानि विवर्तन्ते' (श० ब्रा० ८।४।२।२५)। **विवर्तन्ते विनिश्चरन्ति जायन्ते।**
- 'वि देवा जरसावृतन्' (अथर्व० ३।३१।१)। **व्यवृतन् व्ययूयुजन्।**
- 'त्वयाभिगुप्तं कौन्तेयं न विवर्तेयुरन्तिकम्' (भा० वन० )। **न विवर्तेयुरन्तिकम्=नोपैतुमुत्सहेरन्।**
- 'जीवितं च शरीरेण तेनैव सह जायते। उभे सह विवर्तेते उभे सह विनश्यतः' (भा० शां० १७४।२२)॥ **विवर्तेते संसारकाले विविधेन रूपेण वर्तेते।**
- 'येनेशितं कर्म विवर्तते ह' (श्वेताश्व० उ० ६।२)। **विवर्तते वैविध्यं भजते, नानात्वमश्नुते।**
- 'विवर्ततेऽर्थभावेन प्रक्रिया जगतो यतः' (वा० प० १।१)। **अतत्त्वतः प्रथत इत्याह।**
- 'चिन्तयत्येव मयि महार्णवोन्मग्नमार्तण्डतुरङ्गमश्वासरयावधूतेव व्यवर्तत त्रियामा' (दशकु० उपहारवर्मचरिते)। **व्यवर्तत=अत्यवर्तत, व्यरमत् अन्तमापत्।**
- 'तस्मिंश्चित्रियस्याश्वत्थस्य तिस्रः समिध आर्द्राः सपलाशाः प्रादेशमात्र्यः स्तिमिगवत्यः (=फलवतीः) विवर्तयति' (आप० श्रौ० ५।१।५।१०)। **विवर्तयति विलोडयति।**
- 'वि चर्मणीव धिषणे अवर्तयत्' (ऋ० ६।८।३)। **व्यवर्तयत्।**
- 'अन्यत्रोग्र विवर्तय' (हेतिम्) (अथर्व० ११।२।२१)। **विवर्तय गमय क्षिप।**
- 'यज्ञ इन्द्रमवर्धयद् यद् भूमिं व्यवर्तयत्' (अथर्व० २०।२७।५)। **विवृत्तामकरोत्। वृष्ट्युदकेनोच्छूनामकरोदित्यर्थः।**
- 'यत्र स्कम्भः प्रजनयन्पुराणं व्यवर्तयत्' (अथर्व० १०।७।२६)। **व्यवर्तयत् आविरभावयत्।**
- 'संवर्तयन्तो वि च वर्तयन्नहा' (ऋ० ५।४८।३)। **संवर्तयन्तो नाशयन्तः (प्राणिनः)। विवर्तयन् अहा अहानि परिवर्तयन्त इत्यर्थः।**
- 'यद्धि सन्धिं विवर्तयति तन्निर्भुजस्य रूपम्। अथ यच्छुद्धे अक्षरे अभिव्याहरति तत् प्रतृण्णस्य' (ऐ० आ० ३।१।३)। **विवर्तयति कल्पयति।**
- 'विवर्तमाने त्वादित्ये तत्रास्तशिखिरं प्रति' (भा० द्रोण० ९९।१)। **विवर्तमाने परावर्तमाने निवर्तमाने।**
- 'विवर्तमानं बहुशो रुधिरौघपरिप्लुतम्' (भा० शल्य० ६५।५)। **विवर्तमानम् विचेष्टमानं लुठन्तम्।**
- 'कालकण्ठमुखकन्दरविवर्तमानमिव भूतजातम् प्रवेपते' (उत्तर० ६)। **वेदनया विह्वलन्तमित्याह।**
- 'विवर्तमानं समरे कृतास्त्रम्' (भा० उ० ४८।२९)। **विविधैर्मण्डलवर्तमानं चरन्तम् इत्यर्थः।**
- 'मनस्विगर्हिते विवर्तमान नरदेव वर्त्मनि' (कि० १।३२)। **शत्रुकृतां दुर्दशामनुभवन्तम् इति तात्पर्यार्थः। विरुद्धमात्मनः प्रतिकूलं वर्तमानमिति तु पदार्थः।**
- 'आसीद् विवृत्तवदना च विमोचयन्ती' (शा० २।१२)। **साचिकृतमुखीत्याह।**
- 'विवृत्तपाणिर्विहितोत्तरार्थं विभीषणोऽभाषत यातुधानान्' (भट्टि० १२।२१)। **विवृत्तपाणिस्तदभिमुखीकृतदक्षिणकरः।**
- 'सीदमानो विवृत्ताङ्गोऽचेष्टमानो गतः क्षयम्' (रा० २।६३।४९)। **विवृत्ताङ्गः परावृत्तनेत्रः।**
- 'कल्पक्षोभविवृत्तानि जगन्ति' (यो० वा० )।
- 'संवाता मुहुरनिलेन नीयमाने दिव्यस्त्रीजघनवरांशुके विवृत्तिम्' (कि० ७।१४)। **विवृत्तिरपसारः।**
- 'दृष्टो विवृत्य बहुशोप्यनया सतृष्णम्' (शा० ३।९)। **मुखं तदभिमुखीकृत्येति तात्पर्यार्थः। पृष्ठतः कृत्येति तु पदार्थः।**
- 'मनोऽस्य जह्नुः शफरीविवृत्तयः' (कि० ४।३)। **शफरीविवृत्तयः=मत्सीनां विविधाश्चेष्टाः।**
- 'विराजमतपत् स्वेन तेजसैषां विवृत्तये' (भा० पु० ३।६।१०)। **विवृत्तये स्फातये।**
- 'संवर्तप्रकटविवर्तसप्तपाथोनाथोर्मिव्यतिकरविभ्रमप्रचण्डः' (महावी० ६।२६)। **विवर्त इति लुठनमाह। संवर्त इति च प्रलयम्।**
- 'शब्दब्रह्मणस्तादृशं विवर्तमितिहासं रामायणं प्रणिनाय' (उत्तर० २)। **विवर्तः परिवर्तः परिवृत्तिः।**
- 'एको रसः करुण एव निमित्तभेदाद्भिन्नः पृथक् पृथगिवाश्रयते विवर्तान्' (उत्तर० ३।४७)। **विवर्तः परिणामः।**
- 'अकाण्डशुष्काशनिपातरौद्रः क एष धातुर्विषमो विवर्तः' (महावीर० ५।५७)।
- 'निक्रमणं निषदनं विवर्तनं यच्च पड्वीशमर्वतः' (ऋ० १।१६२।१४)। **विवर्तनं लुठनम्।**
- 'शय्याप्रान्तविवर्तनैर्विगमयत्युन्निद्र एव क्षपाः' (शा० ६।५)। **विवर्तनैः पार्श्वपरिवर्तनैः।**
- 'कृतरूपविवर्तना' (शिष्या) (कथा० १३।९४)। **विवर्तनं परिवर्तः, विपरिणामः।**
- 'पूनरकाण्डविवर्तनदारुणः' (उत्तर० ४।१५)। **उक्तोऽर्थः।**
- 'चित्रतन्तुविरचितः संवर्तनविवर्तनसहिष्णुः' (ध्वन्यालोकलोचने १।१ )। **संवर्तनं विकासनं विवर्तनं संकोचनम् इति लोचनम्। तदिदं विपरीतार्थाख्यानं प्रमादजम्। परागः।**
- 'वात्याभिर्वियति विवर्तित' (कि० ५।३९)। **विवर्तितः परिमण्डलितः।**
- 'विवर्तिताञ्जननेत्र' (कु० ५।५१)। **विवर्तितं विचालितं (नेत्रम्)।**
- 'मेरुकूटान्तेभ्यो निपतन्ती विवर्तिता' (गङ्गा) (मार्क० पु० ६५।३)। **विवर्तिता विवृत्ता। स्वार्थे णिच्। चक्रवत्स्यन्ना।**
- 'विवर्तितभ्रूरियमद्य शिक्षते' (शा० १।२३)। **विवर्तिभ्रूरुदञ्चितभ्रूः।**
- 'विवर्त्यमानोऽपि नदीरयेण' (अवदा० रुरु० ६)। **विवर्त्यमानः प्रतीपमुह्यमानः।**
- 'वि पाप्मना वर्तत य एतया स्तुते' (पञ्च० ब्रा० २।१।४)। **विवर्तते पृथग्भवति।**
- 'स्थाने रामायणकविर्दैवीं वाचं व्यवीवृतत्' (उत्तर० ६।२०)। **व्यवीवृतत् पर्यणमयत्।**
- 'प्राकृतेन च बन्धेन तथा वैकारिकेण च। दक्षिणाभिस्तृतीयेन बद्धोऽत्यन्तं विवर्तते' (ब्रह्माण्ड० ३।३।३७।३८)॥ **विवर्तते परिवर्तते। परिभ्रमति। संसरति।**
- 'यो वा अश्वस्य मेध्यस्य विवर्तनं वेद' (तै० ब्रा० ३।९।२३।२)। **विवर्तनं मार्गश्रमपरिहाराय भूमौ शरीरस्य परिवर्तनम्।**

## वृध्
- वृध् (वृधु वृद्धौ)।
- 'समागमेन पुत्रस्य सावित्र्या दर्शनेन च। चक्षुषश्चात्मनो लाभात् त्रिभिर्दिष्ट्या विवर्धसे' (भा० वन० २९८।२३)॥ **स्पष्टोऽर्थः।**

## वृष्
- वृष् (वृषु सेचने)।
- 'पर्जन्य इव धर्मान्ते वृष्ट्या साद्रिद्रुमां महीम्। आचार्यपुत्रस्तां सेनां बाणवृष्ट्या व्यवीवृषत्' (भा० कर्ण० २०।३२)॥ व्यवीवृषत्=अभ्यवीवृषत्। **बाणवर्षेणाभिषिक्तवान् इत्यर्थः।**

## वृह्
- वृह् (वृह् उद्यमने)।
- 'यक्ष्मं शीर्षण्यं मस्तिष्काज्जिह्वाया विवृहामि ते' (अथर्व० ३।३३।१)। **विवृहामि प्रवृहामि उद्यच्छामि, उद्धरामि, पृथक्करोमि।**
- 'विश्वा इदर्यो अभिदिप्स्वो मृधो बृहस्पतिर्वि ववर्हा रथां इव' (ऋ० १।२३।१३)। **विववर्ह=उज्जहार, विददार, विसंहिताश्चकार।**
- 'मेषा वि वर्हि मा युगं वि शारि' (ऋ० ३।५३।१७)। **मेषा=मा ईषा। मा विवर्हि मा स्म भङ्गमापत्।**
- 'विष्वञ्चमेवास्मात्पाप्मानं विवृहतः' (तै० ब्रा० ३।८।४।१)। **विवृहतः पृथक्कुरुतः।**
- 'यथेषीकां मुञ्जाद् विवृहेदेवं सर्वस्मात्पाप्मनो व्यवृहन्' (श० ब्रा० ४।३।३।१६)। **व्यवृहन् अपोदहरन्, पृथगकुर्वन्।**
- 'सोमा रुद्रा विवृहतं मे विषूचीम्' (अथर्व० ७।४३।१)। **विवृहतं विनाशयतम्। अपबाधेथाम्।**
- 'यद्वै यज्ञस्य मिथ्या क्रियते व्यस्य वृहन्ति' (श० ब्रा० १।९।३।४)। **विवृहन्ति अपच्छिन्दन्ति।**
- 'तत्कर्म विवृह्येत सा परिचक्षा' (श० ब्रा० १।३।५।१४)। **विवृह्येत खण्डशः क्रियेत। परिचक्षाऽनादरः। परिर्वर्जने।**
- 'सर्वेणैवैतद् भिषज्यति यत्किं च विवृढं यज्ञस्य' (श० ब्रा० १४।३।२।२)। **विवृढ़ विपर्यस्तमाकुलम्।**
- 'यद् विवृढं तत् सन्दधाति' (श० ब्रा० १।७।४।२२)। **उक्तचर एवार्थः।**

## वे
- (वेञ् तन्तुसन्ताने)।
- '(आसन्दी) मुञ्जविवयना भवति' (श० ब्रा० १२।८।३।६)। **मुञ्जविवयना मुञ्जविवाना मुञ्जैरुता।**
- 'उरौ पथि व्युते तस्थुरन्तः' (ऋ० ३।५४।९)। **व्युते विविक्ते।**

## वेन्
- वेन् (वेन कान्तिकर्मा छान्दसः)।
- 'अश्विना वेह गच्छतं नासत्या मा विवेनतम्' (ऋ० ५।७८।१)। **कान्तिरिच्छा। विशब्दस्तदभावमाह। नञर्थो विः। यथा विकाङ्क्षेत्यत्र।**

## वेष्ट्
- वेष्ट् (वेष्ट वेष्टने)।
- 'विवेष्टमानोऽवर्तिष्ट शयनीयतलेऽन्वहम्।' (राज० ८।२२५९)। **विवेष्टमानो विचेष्टमानः।**

## व्यध्
- व्यध् (व्यध ताडने)।
- 'मा नो विदन् वि व्याधिनो मो अभिव्याधिनो विदन्' (अथर्व० १।१९।१) **विव्याधिनो दूराद्ये विध्यन्ति। विशब्दो विप्रकर्षमाह।**

## व्रश्च
- व्रश्च (ओ व्रश्चू छेदने)।
- 'वि वृश्चद् वज्रेण वृत्रमिन्द्रः' (ऋ० १।६१।१०)। **विवृश्चत् व्यवृश्चत्=विविधमच्छिनत्। शकलान्यकरोत्।**
- 'अदन्ति त्वा पिपीलिका वि वृश्चन्ति मयूर्यः' (अथर्व० ७।५६।७)। **विवृश्चन्ति चञ्चुभिः प्रतुदन्ति वितुदन्ति विदारयन्ति**

## शद्
- शद् (शद्लृ शातने)।
- 'भगस्य नयने क्रुद्धः प्रहारेण व्यशातयत्' (भा० अनु० १६०।१८)। **व्यशातयत्। अपातयत्, अभनक्, उदहरत्।**
- 'पुरोडाशं भक्षयतो दशनान्वै व्यशातयत्' (भा० द्रोण० २०२।५९)। **उक्तोऽर्थः।**

## शंस्
- शंस् (शंसु स्तुतौ)।
- 'त्रिस्तर्हि निविदा सूक्तं विशंसेत्' (ऐ० ब्रा० ३।१९)। **विशब्दो नानात्वमाचष्टे। विशंसेत् उच्चारयेत्।**
- 'मा चिदन्यद् विशसत' (ऋ० ८।१।१) **विशंसत स्तुत**

## शस्
- शस् (शसु हिंसायाम्)।
- 'अनुमन्ता विशसिता निहन्ता क्रयविक्रयी' (मनु० ५।५१)। **विशसिताऽङ्गानि यः कर्तर्यादिना पृथक् करोति।**
- 'तस्यास्त्वं दुहितुस्तथा विशसनं किं दारुणेऽमृष्यथाः' (उत्तर० ४।५)। **विशसनं कदनं निबर्हणम्।**
- 'शोणितोदां रथावर्तां कृत्वा विशसने नदीम्' (भा० द्रोण० १६।४३)। **विशसनं सङ्गरः, युद्धभूः।**
- 'धृषिशसी वैयात्ये' (फा० ७।२।१९)। **वैयात्ये धार्ष्ट्येऽविनये विशस्त इति भवति, अन्यत्र विशसितः।**
- 'मां वा हरेयुस्त्वद्धस्ताद् विशसेयुरथापि वा।' **विशसेयुः=हिंस्युः। अन्यत्र विशसनं विकर्तनं भवति।**

## शास्
- शास् (शासु अनुशिष्टौ)।
- 'आशिषः प्रशिषश्च संशिषो विशिषश्च याः' (अथर्व० ११।१०।२७)। **विशिषो विविधानि शासनानीति सायणः।**
- 'अथ पशुं विशास्ति' (श० ब्रा० ३।८।३।३)। **विशास्ति विशसति।**

## शिक्ष्
- शिक्ष् (शिक्ष विद्योपादाने)।
- 'सखे वि शिक्षेत्यब्रवीत' (ऋ० ४।३५।३)। **विशिक्ष (सोमपानम्) अनुगृहाण।**

## शिष्
- शिष् (शिष्लृ विशेषणे)।
- 'पुनरकाण्डविवर्तनदारुणो विधिरहो विशिनष्टि मनोरुजम्' (मालती० ४।७)। **विशिनष्टि वर्धयति बृहंयति प्रकर्षति उपचिनोति।**
- 'विशेषको वा विशिशेष यस्याः श्रियं त्रिलोकीतिलकः स एव' (शिशु० ३।६३)॥ **विशिशेष=अतिशिष्ये।**
- 'तस्य दण्डवतो दण्डः स्वदेहान्न व्यशिष्यत' (रघु० १७।६२)। **न व्यशिष्यत=नाभिद्यत। दण्डः सैन्यम्।**
- 'मौनात्सत्यं विशिष्यते' (मनु० २।८३)। **वरतरं भवतीत्यर्थः।**
- 'सर्वेषामेव दानानां ब्रह्मदानं विशिष्यते' (मनु० ४।२३३)। **वरिष्ठं भवतीत्यर्थः।**

## शिष्
- शिष् (शिष असर्वोपयोगे)।
- 'हृदयं विघट्टितं चेत् सङ्गो विरहं विशेषयति' (शृङ्गार० ६५)। **विपूर्वोऽयमतिशये वर्तते इति भानुजिः। विशेषयति=अतिशेतेऽतिक्रामति। अविषह्यतरो दुःखतरो भवतीति तात्पर्यार्थः।**
- 'अस्य काव्यस्य कवयो न समर्था विशेषणे' (भा० आदि० १।७३)। **विशेषणेऽतिशायने।**
- 'यतमानोपि यं शक्रो न विशेषयति स्म ह' (भा० आश्व० ५।१६)। **उक्तोऽर्थः।**
- 'विशेषयन्तावन्योन्यं मायाभिरतिमायिनौ' (भा० द्रोण० १७४।२९)। **विशेषयन्तौ=अतिशयानौ।**
- 'साधु विशेषितं खलु रूपं स्वरेण' (प्रतिमा ४५)। **विशेषितमतिशयितम्।**

## शी
- शी (शीङ् स्वप्ने)।
- 'पतिताः पात्यमानाश्च क्षितौ क्षीणा विशेरते' (भा० कर्ण० ७९।२७)। **विशेरते शेरते। विरिह विशेषकृन्न। विकीर्णाः शेरत इति वार्थः।**
- 'मुञ्चन्ति गुर्वशुचिताविशयेन किं न' (विश्व० च० २९।३६८)। **विशयः संशयः।**
- 'तत्र याथाकामी शब्दार्थस्य विशयित्वात्' (सत्या० श्रौ० २५।४।५)। **विशयी सन्देहास्पदम्।**
- 'तत् किं जीवो वेदितव्येनोपदिश्यत उत मुख्यः प्राण उत परमात्मेति विशय' (व्र० सू० शां० भा० १।४।१६)। **विशयः संशयः।**

## शुध्
- शुध् (शुध शौचे)।
- 'तेन मायासहस्रं तच्छम्बरस्याशुगामिना। बालस्य रक्षता देहमेकैकं च विशोधितम्' (वि० पु० १।१९।२०)। **विशोधितं परिमार्जितमुत्सादितम्।**
- 'विशुद्धमुग्धः कुलकन्यकाजनः' (मालती० ७।१)। **विशुद्धोऽनघो निष्पाप ऋजुः।**
- 'तदङ्गसंसर्गमवाप्य कल्पते ध्रुवं चिताभस्मरजो विशुद्धये' (कु० ५।७९)। **विशुद्धये पूतये निष्कल्मषत्वाय।**
- 'उपविश्यासने युञ्ज्याद् योगमात्मविशुद्धये' (गीता० ६।१२)। **उक्तोऽर्थः।**
- 'हेम्नः संलक्ष्यते ह्यग्नौ विशुद्धिः श्यामिकापि वा' (रघु० १।१०)। **विशुद्धिर्निर्दोषस्वरूपम्।**
- 'इयं विशुद्धरुदिता प्रमाप्याकामतो द्विजम्' (मनु० ११।८९)। **विशुद्धिः प्रायश्चित्तम्।**
- 'घृतप्राशो विशोधनम्' (मनु० ११।४३)। **विशोधनं पापापनोदनम्।**

## शुभ्
- शुभ् (शुभ दीप्तौ)।
- 'क्षतजदिग्धवस्त्रा वै मुक्तकेशा विशोभना' (हरि० २।१०५।८३)। **विशोभना शोभारहिता। शोभत इत्येवंशीला शोभना। विशब्दो नञर्थकः।**

## शॄ
- शॄ (शॄञ् हिंसायाम्)।
- 'सर्वेषां मूर्ध्नि वा तिष्ठेत् विशीर्येत वनेऽथवा' (हितोप० १।११३)। **विशीर्येत म्लानं सदधः पतेत्।**
- 'स्वयं विशीर्णद्रुमपर्णवृत्तिता' (कु० ५।२८)। **स्वयमवपतितशुष्कपत्रोपजीविता।**
- 'मा तण्डुलं विशरीर्देवयन्तम्' (अथर्व० १२।३।१८)। **मा विशरीः=मा विशारीः। मा खण्डशः कार्षीरित्यर्थः।**

## श्रण्
- श्रण् (श्रणु दाने)।
- 'विश्राणिते फलीकरणानामाचामस्यापामिति बलिं हरेत्' (गो० गृ० १।४।३१)। **विश्राणिते दत्ते। क्षीणप्राय इत्यर्थः।**
- 'कथं नु शक्योऽनुनयो महर्षेर्विश्राणनाच्चान्यपयस्विनीनाम्' (रघु० २।५४)। **विश्राणनं दानम्। प्रायेण विपूर्वोऽयं धातुः प्रयुज्यत इति दीक्षितः।**
- 'दक्षिणः क्षितिपतिर्व्यशिश्रणद दक्षिणाः' (शिशु० १४।३३)। **व्यशिश्रणत् प्रादात्। धातुर्विशब्दं न व्यभिचरतीत्येव द्योतनाय विरुपसर्गः प्रयुक्तः, अर्थं तु न कलयापि विशिनष्टि।**

## श्रम्
- श्रम् (श्रमु तपसि खेदे च)।
- 'प्रसीद विश्राम्यतु वीर वज्रम्' (कि० ३।९)। **विधाम्यतु विगतश्रममस्तु, विरमतु।**
- 'इह देवतात्वं प्रति बहु विश्राम्यति भेदः' (वाररुच० प्रथमे कल्पे)। **विश्राम्यति तिष्ठति।**
- 'जानामि त्वां परिश्रान्तं ततो विश्रामकाङ्क्षिणम्' (भा० वन० १८८।९७)। **विश्रामः श्रमाभावः। श्रमः खेदः (शारीरः)।**
- 'काम कर्णान्तविश्रान्ते विशाले तस्य लोचने' (रघु० ४।१३)। **कर्णावधि विस्तारमाप्य स्थिते इत्याह।**
- 'रघुरिव स नरेन्द्रो यज्ञविश्रान्तकोशः' (शि० भा०)। **विश्रान्तः परिसमाप्तः।**
- 'मुखं तव विश्रान्तकथं दुनोति माम्' (रघु० ८।५५)। **विश्रान्तकथं विरतवचनं निवृत्तसंलापम्।**
- 'स्वकालविरहाद् विश्रान्तपुष्पोद्गमा' (विक्रम० ४।६७)। **विरतकुसुमविकासा।**
- 'पितामहः प्रजासर्गे त्वयि विश्रान्तवान्प्रभुः' (भा० शां० १५६।७)। **विश्रान्तवान् श्रमविनोदं कृतवान्।**
- 'श्राम्यन्तीमनयद् गेहं विश्राम्यन्तीं तरौ तरौ' (बृ० श्लो० सं० ४।११५)। **विश्राम्यन्तीं श्रमापनोदं कुर्वतीम्।**

## श्रि
- श्रि (श्रिञ् सेवायाम्)।
- 'सुप्रायणा अस्मिन्यज्ञे विश्रयन्तामृतावृधो द्वारः' (वा० सं २८।५)। **विश्रयन्ताम्=विव्रियन्ताम्।**
- 'व्यचस्वतीरुर्विया विश्रयन्तां पतिभ्यो न जनयः शुम्भमानाः' (अथर्व० ५।१२।५)। **विश्रयन्तां विवृण्वताम्।**
- 'या न ऊरु उशती विश्रयाति' (ऋ० १०।८५।३७)। **विश्रयाति विश्लेषयति। पञ्चमो लकारः**
- 'ऊर्ध्वमस्या अञ्जयो वि श्रयन्ते' (ऋ० ७।७८।१)।
- ' वि श्रयन्तामुर्विया हूयमाना द्वारो देवीः' (ऋ० २।३।५)। **विश्रयन्तां विवृतपिधाना भवन्त्वित्यर्थः।**
- 'देवी र्द्वारो वि श्रयध्वम्' (ऋ० ५।५।५)। **उक्तोऽर्थः।**
- 'प्रति गृम्णाति विश्रिता वरीमभिः' (ऋ० १।५५।२)। **विश्रिता व्याप्ताः। वरीमा वरिमा प्रथिमा विस्तारः।**

## श्रु
- श्रु (श्रु श्रवणे)।
- 'छिन्द्धि भिन्द्धि प्रधाव त्वं पातयाऽभिसरेति च। व्यश्रूयन्त महाघोराः शब्दास्तत्र समन्ततः' (भारते)॥ **व्यश्रूयन्त उच्चैरश्रूयन्त।**
- 'सर्वं विश्रावयामास यथाभूतं महाद्यते' (भा० वन० १७३।६९)। **उच्चैरुच्चार्य श्रवणयोरगोचरयत्।**
- 'अब्रवीच्च विशुद्धात्मा सर्वं विश्रावयञ्जगत्' (भा० आश्व० ६९।१७)। **उक्तोऽर्थः।**
- 'विश्रूयस्व स्वकर्मणा' (भा० उ० १३३।१३)। **प्रसिद्धिं गच्छेत्याह।**
- 'तथैव गत्वा बीभत्सुर्नाम विश्राव्य चात्मनः' (भा० वि० ५३।२०)। **विश्राव्य उच्चैरुच्चार्य।**
- 'यद्विश्रुतिः श्रुतिनुतेदमलं पुनाति' (भा० पु० १०।८२।३०)। **विश्रुतिः कीर्तिः।**
- 'लक्ष्मणो जपतीत्येवं वाक्यं विश्रावयंस्तदा' (रा० ६।९०।९२)। **उच्चैरश्रावयन्नित्यर्थः। अट् न कृतः।**
- 'पथा विश्राव्येषाम्' (ऋ० १०।९३।१४)। **विश्रावि विश्रुतम्। विश्रावोऽस्यास्तीति।**

## श्वि
- श्वि (श्वि गतिवृद्ध्योः)।
- 'ईयुषीणामुपमा शश्वतीनां विभातीनां प्रथमोषा व्यश्वैत्' (ऋ० १।११३।१५)। **व्यश्वैत् प्रवृद्धा स्वतेजसाऽऽसीत्।**

## श्लथ्
- श्लथ् (श्रथ श्लथ हिंसायाम्)।
- 'ऐरावतास्फालनविश्लथं यः सङ्घट्टयन्नङ्गदमङ्गदेन' (रघु० ६।७३)। **विश्लथं शिथिलम्।**

## श्लिष्
- श्लिष् (श्लिष आलिङ्गने)।
- 'शरबन्धा विशिश्लिषुः' (भट्टि० १४।६७)। **विश्लिष्टा बभूवुः। सोपसर्गकोपि श्लिषिरिहाकर्मकः प्रयुक्तो वैयाकरणेन कविना। तदिदं गत्यर्थाकर्मकश्लिषेतिसूत्रवृत्त्या विरुध्यते।**
- 'सन्देशं मे हर धनपतिक्रोधविश्लेषितस्य' (मेघ० ७)। **विश्लेषितस्य वियोजितस्य।**

## श्वस्
- श्वस् (श्वस प्राणने)।
- 'न जानामि केनापि कारणेनापहस्तितसकलसखीजनं त्वयि विश्वसिति मे हृदयम्' (काद०)। **विश्वसिति विस्रम्भते श्रद्धत्ते।**
- 'विश्वस्ताविधवे समे' (अमरः)। **अत्र विफलं श्वसिति स्मेति विश्वस्तेति व्युत्पत्तिमाचक्षाणो महेश्वरः साधूत्प्रैक्षिष्ट।**

## सञ्ज्
- सञ्ज् (षञ्ज सङ्गे)।
- 'तयोर्विषक्तयोः संख्ये पाञ्चाल्यकुरुमुख्ययोः' (भा० द्रोण० २०।२३)। **विषक्तयोर्द्वन्द्वे समासक्तयोः संश्लिष्टयोः।**
- 'विषक्ते त्वयि दुर्धर्ष हतः शूरसुतो बलात्' (भा० वन० २१।१३)। **विषक्तेन्यत्र व्यासक्ते।**
- 'विटपविषक्तजलार्द्रवल्कलेषु' (शा० १।३२)। **विषक्तानि संश्रितानि अवलम्बमानानि।**
- 'विषक्तस्तीव्रेण व्रणितहृदयेन व्यथयता' (उत्तर० ४।३)। **विषक्तो जनितः।**
- 'तस्माद्यत् पूयति तत् प्रवाते विषजन्ति' (तै० सं० ६।४।७)। **विषजन्ति प्रसार्य स्थापयन्ति।**

## सह्
- सह् (षह मर्षणे)।
- 'सा दुर्वारं कथमपि परित्यागदुःखं विषेहे' (रघु० १४।८७)। **विषेहे=सेहे। विशब्द इह विशेषकृन्न।**
- 'तस्यामेव रघोः पाण्ड्याः प्रतापं न विषेहिरे' (रघु० ४।४९)।
- 'सीमायामविषह्यायां स्वयं राजैव धर्मवित्। प्रदिशेद् भूमिम्…' (मनु० ८।२६५)॥ **अविषह्यायाम् परिच्छेत्तुमशक्यायाम्।**
- 'किं नाम लोकेषु विषह्यमस्य कृष्णस्य सर्वेषु सदेवकेषु' (भा० वन० १२०।१७)। **विषह्यम्=असह्यम्। विशब्दो नञर्थे।**

## सि
- सि (षिञ् बन्धने)।
- 'विसिन्वन्ति बध्नन्तीन्द्रियाणीति विषयाः। स्यन्दन्तां कुल्या विषिताः पुरस्तात्' (ऋ० ५।८३।८)। **विषिता विमुक्ताः।**
- 'ये ते शुक्रासः क्षां वपन्ति विषितासो अश्वाः' (ऋ० ६।६।४)। **विषितासः=वियुक्ताः।**
- 'विषितं ते वस्तिबिलम्' (अथर्व० १।३।८)। **विषितं विमुक्तं विवृतम्।**
- 'प्रजां त्वष्टा वि ष्यतु नाभिमस्मै' (ऋ० २।३।९)। **विष्यतु विमुञ्चतु। वितरत्वित्यर्थः।**
- 'वि ष्यस्व शिप्रे विसृजस्व धेने' (नि० ६।१७।२)। **विष्यस्व प्रमुञ्च। जिह्वोपजिह्विके धेने। अधोदष्ट्रे वा।**
- 'अथ यद्विषितो भवति तद्विष्णुर्भवति' (नि० १२।१८।२)। **विषितो व्याप्तः।**
- 'वि मुडीकाय ते मनो रथीरश्वं न सन्दितम्। गीर्भिर्वरुण सीमहि' (ऋ० १।२५।३)॥ **विसीमहि विषितं शिथिलं कुर्मः।**

## सिव्
- सिव् (षिवु तन्तुसन्ताने)।
- 'सीमा मर्यादा। विसीव्यति देशाविति।' (नि० १।।३)। **(विषीव्यतीति पाणिनीयाः)। देशौ विगतसन्तानौ करोति। पृथक् करोतीत्यर्थः।**
- 'तस्मान्नवधा शिरो विष्यूतम्' (तै० सं० ६।२।१।४)। **विष्यूतं परस्परस्यूतम्।**

## सू
- सू (षू प्रेरणे)।
- 'तद् ये च वा इत ऊर्ध्वा लोका ये चामुतोऽर्वाञ्चः, तेषामेष एतदुभयेषां विषुवति' (जै० ब्रा० २।५)॥

## सृ
- सृ (सृ गतौ)।
- 'चक्रीवदङ्गारुहधूम्ररुचो विसस्रुः' (शिशु० ५।८)। **विसस्रुर्विस्तारमापुः पप्रथिरे।**
- 'विभिद्यमाना विससार सारसान्' (कि० ८।३१)।
- 'रङ्गवद्विसृते जने' (भा० शल्य ६२।४)। **विसृते व्यपेते।**
- 'बाणवद् विसृता यान्ति स्वामिकार्यपरा नराः' (भा० शां० ११९।१५)। **विसृता यान्ति=अपुनरावर्तिनो भवन्तीत्याह।**
- 'विसार्य निपुणां दृष्टिम्' (रा० १।४१।१६)। **विसार्य समन्तात् प्रसार्य। विसारो मत्स्यः। व्याधिमत्स्यबलेष्विति वात्तिकेन कर्तरि घञ्। विविधं सरतीति विसारः। विसार्यपि मत्स्यो भवति वैसारिणोपि स्वार्थेऽणि। विसर उत्करो भवति।**
- 'विसारी देवदत्त इति विसारिणो मत्स्ये' (पा० ५।४।१६) **इति सूत्रे वृत्तौ प्रत्युदाहरणम्।**
- 'नावध्यक्षः समुद्रसंयाननदीमुखतरप्रचारान् देवसरोविसरोनदीतरांश्च…अवेक्षेत' (कौ० अर्थ० २।२८।१)। **विशोष्यं सरो विसरः।**
- 'एवं चिन्तयतस्तस्य शालिसिक्थविसारिणः। महतो पि च मीनस्य…' (बृ० क० को० १४७।११)॥ **विसारिण इतस्ततः संचरतः। स्थाने प्रयोगः। विसारी मत्स्यो भवति वैसारिण इत्यपि। विसार इत्यपि च।**

## सृज्
- सृज् (सृज विसर्गे)।
- 'विसृज सुन्दरि सङ्गमसाध्वसम्।' (माल० ४।१३)। **विसृज, त्यज, मुञ्च।**
- 'प्रतिगृह्य वचो विससर्ज मुनिम्' (रघु० ८।९१)। **विससर्ज प्रेषयामास, प्रस्थापयामास, गमनमनुमेने।**
- 'विसृजति हिमगर्भैरग्निमिन्दुर्मयूखैः' (शा० ३।४)। **विसृजति मुञ्चति वमति उद्गिरति।**
- 'फणवानिवैष विससर्ज चेदिपः' (वचो विषम्) (शिशु० १५।६२)। **उज्जगार, व्याजहार, उदाजहारेत्याह।**
- 'कल्पक्षये पुनस्तानि कल्पादौ विसृजाम्यहम्' (गीता ९।७)। **विसृजाम्युत्पादयामि।**
- 'यद्धि गुप्तावशिष्टं स्यात् तद्वित्तं धर्म कामयोः। संचयान्न विसर्गी स्यात्…' (भा० शां० १२०।३५)॥ **कोशाद् धनं न दद्यादित्यर्थः।**
- 'अथात्राङ्गुलीर्विसृजते' (श० ब्रा० ३।६।३।२१)। **विसृजते विसृजति शिथिली करोति।**
- 'शनैर्विसृज्यते सध्या नभो नेत्रैरिवावृतम्' (रा० १।३४।१६)। **विसृज्यतेऽपैति। कर्मकर्तरि प्रयोगः।**
- 'शुभाशुभान्वितान्भावान् विसृजन्संक्षिपन्नपि' (भा० अनु० १४।७२)। **विसृजन् उत्पादयन्।**
- 'प्रलपन्विसृजन् गृह्णन्' (गीता० ५।९)। **मलं विसृजन् मैत्रं कुर्वन्। आवश्यकमाचरन्। मलशब्दस्तु नात्यन्तमपेक्ष्यते।**
- 'नवं पयो यत्र धनैर्मया च त्वद्विप्रयोगाश्रु समं विसृष्टम्' (रघु० (१३।२६)। **विसृष्टम् मुक्तम्। विहृतम्।**
- 'पित्रा विसृष्टां मदपेक्षया यः श्रियं युवाप्यङ्कगतामभोक्ता।' (रघु० १३।६७)। **पित्रा विसृष्टां पित्राऽतिसृष्टां दत्ताम्।**
- 'तद्विसृष्टः स पुरुषो लोके ब्रह्मेति कीर्त्यते' (मनु० १।११)। **तद्विसृष्टः तेनोत्पादितः। विना नार्थः। सृष्ट इत्येवालम्।**
- 'तं तं विसृष्टवान् व्यासो वरदो धर्मवत्सलः' (भा० आश्रम० ३३।२५)। **विशब्दो नार्थान्तरकृत्।**
- 'आभाते एव भातेऽस्मिन्कृच्छ्रात्सर्गे विसर्गता' (यो० वा० ६। (२) १४३।३३)। **विसर्गता विसर्गाभावः। विसर्गः सृष्टिः, विसृष्टिः=विविधा सृष्टिः।**
- 'नारायणविसर्गः स प्रजास्तस्याप्ययोनिजा' (हरि० १।१।४५)।
- 'तथा विसर्गे कौबेरे वारुणे चैव संयमे' (भा० सभा० ७८।१९)। **विसर्गे दाने।**
- 'तथापि तच्छक्तिविसर्गः' (भा० पु० ६।१७।२३)। **विसर्गः पुण्यपापलक्षणं कर्मेति श्रीधरः।**
- 'भूतभावोद्भवकरो विसर्गः कर्मसंज्ञितः' (गीता ८।३)।
- 'ज्वरोऽविसर्गी बलवान्' (चरके० चि० ३।१३४)। **अविसर्गी नित्यानुषक्तः।**
- 'तेषां सृष्टिं विसृष्टिं च वैशम्पायन कीर्तय' (हरि० १।७।१)। **विसृष्टिर्विविधा सृष्टिः।**
- 'इयं विसृष्टिर्यत आबभूव' (ऋ० १०।१२९।७)। **उक्तोऽर्थः। विशब्दो नानात्वे।**
- 'तस्मै विसृज्योत्तरकोसलानां…प्रभुत्वम्' (रघु० १८।७)। **विसृज्य समर्प्य।**
- 'राज्यं च सर्वं विससर्ज तस्मै' (भा० वि० ७१।२८)। **विससर्ज ददौ।**
- 'देवा अमुञ्चन्नसृजन्व्येनसः' (तै० ब्रा० २।५।६।३)। **एनसो व्यसृजन् पापाद् वियुक्तवन्तः।**
- 'त?? विसृज्यते विश्वं जगदेतच्चराचरम्' (दुर्गा० १।४३)। **विसृज्यते विविधं सृज्यते। विर्नानार्थे।**
- 'श्रूयते च-- इयं विसृष्टि र्यत आबभूव' (ऋ० १०।१२९।७)।
- 'नोपकिरन्त्युत्तरवेदिं विसृष्टमसद्' (श० ब्रा० २।५।१।१८)। **विसृष्टं विस्तीर्णमपरिच्छिन्नम्।**

## सृप्
- सृप् (सृप्लृ गतौ)।
- 'अथ हंसा विससृपुः सर्वतः प्रमदावने' (भा० वन० ५३।२५)। **विससृपुः संचेरुः।**
- 'यः सुबाहुरिति राक्षसोऽपरस्तत्र तत्र विससर्प मायया' (रघु० ११।२९)।
- 'मनोरागस्तीव्रं विषमिव विसर्पत्यविरतम्' (मालती० २।१) **विसर्पति संचरति प्रसरति व्याप्नोति।**
- '(बाष्पः) विसर्पन् धाराभिर्लुठति धरणीं जर्जरकणः' (उत्तर० १।२९)। **विसर्पन् अनुष्यन्दमानः।**
- 'विस्रप्स्यन्ति च ते यशः' (भा० पु० ४।१।३१)। **अन्तर्णीतण्यर्थः सृपिः। विसृमरतां नेष्यन्तीत्याह। विषविसर्पो विषसंचारः। विसर्पो विसर्पणशीलाऽनार्द्रा कण्डूः। आर्द्रा सा पामोच्यते। तथा च काश्यपसंहितायां प्रयोगः--न विना रक्तपित्ताभ्यां वैसर्पो जातु जायते (का० सं० खिल० विसर्पचि० श्लो० १६)। विसर्प एव वैसर्पः।**
- 'विविधं सर्पति यतो विसर्पस्तेन स स्मृतः। परिसर्पोऽथवा नाम्ना सर्वतः परिसर्पणात्' (चरक० चि० अ० २१)॥ **विसर्पो ऽनार्द्रा कण्डूः।**

## सो
- सो (षो अन्तकर्मणि)।
- 'पूषा ते बिलं विष्यतु' (आप० ध० २।२।६।१)। **अपावर्तयत्वित्याह।**
- 'तत् (दाम) ते विष्याम्यायुषे' (अथर्व० ६।६३।१)। **विष्यामि विमुञ्चामि।**
- 'स्यतिरुपसृष्टो विमोचने' (नि० १।१७)।
- 'प्रकृते कर्मन् विष्यति' (ग्रन्थिम्) (श० ब्रा० २।६।१।२५)। **विष्यति विस्रंसयति, शिथिलयति, मुञ्चति।**
- 'ईशानो विष्या दृतिम्' (अथर्व० ७।१९।१)। **विष्या विष्य विवृणु।**
- 'ग्रन्थिं न विष्य ग्रथितं पुनान ऋजुं च गातुं वृजिनं च सोम' (ऋ० ९।९७।१८)। **विष्य शिथिलय।**
- 'पूनान इन्दो वि ष्या मनीषाम' (ऋ० ९।९५।५)। **विष्या विष्य विकासय।**
- 'रायस्पोषं वि ष्यतां नाभिमस्मे' (ऋ० २।४०।४)। **तौ सोमापूषणौ विष्यतां विमुञ्चताम्।**
- 'इमं वि ष्यामि वरुणस्य पाशम्' (तै० सं० १।१।१०)। **विष्यामि विमुञ्चामि।**

## स्कम्भ्
- स्कम्भ् (स्कम्भु रोधनार्थः स्तम्भनार्थो वा सौत्रः)।
- 'विष्कम्भोऽर्गलं न ना' (अमरः)।
- 'तद् द्विगुणविष्कम्भं खाताद् वप्रं कारयेत्' (कौ० अ० २।३।५)। **विष्कम्भ आयामः।**
- 'एषामन्तरविष्कम्भो योजनानि सहस्रशः' (भा० भीष्म० ६।६)। **विष्कम्भो विस्तारः।**

## स्तन्
- स्तन् (स्तन गदी देवशब्दे)।
- 'वितस्तनुः खे सुरदुन्दुभिस्वनाः' (अवदा० ६।१९)। **जगर्जुरित्यर्थः।**

## स्तम्भ्
- स्तम्भ् (स्तम्भु धारणार्थः सौत्रः)।
- 'आहोस्वित् प्रसवो ममापचरितैर्विष्टम्भितो वीरुधाम्' (शा० ५।९)। **विष्टम्भितो रुद्धः।**
- 'विष्टब्धं विद्रुमस्तम्भैर्वैदूर्यफलकोत्तमैः' (भा० पु० १०।६९।९)। **विष्टब्धं धृतम्, अवलम्बितम्।**
- 'अत्युच्छ्रिते मन्त्रिणि पार्थिवे च विष्टभ्य पादावुपतिष्टते श्रीः' (मुद्रा० ४।१३)। **विष्टभ्य समासज्य, दृढं निधाय।**
- 'विष्टभ्याहमिदं कृत्स्नमेकांशेन स्थितो जगत्' (गीता १०।४२)। **विष्टभ्य व्याप्य, आक्रम्य।**
- 'स्फिग्देशेनोपविष्टः स दोर्भ्यां विष्टभ्य मेदिनीम्' (भा० शल्य० ६१।२४)। **विष्टभ्य=अवलम्ब्य।**
- 'पार्श्वतः करणं प्राज्ञो विष्टम्भित्वा प्रकारयेत्' (भा० शां० १४२।९)। **विष्टम्भित्वा=विष्टभ्य=निश्चित्य, अवधार्य।**
- 'यदुपयुक्तं चिराद् विपच्यते विष्टभ्नाति वा स विपाकदोष इति' (सुश्रुत० १।४५।९)। **विष्टभ्नाति गुडगुडाशब्दं करोति।**
- 'सर्पच्च प्रतिघाति द्रव्यं न विष्टभ्नाति' (आकाशः) (न्या० भा० ४।२।२२)। **नास्य क्रियाहेतुं गुणं प्रतिबध्नाति।**
- 'दृढेन मुष्टिबन्धेन शूलं विष्टभ्य निर्मलम्' (मात्स्य० १५३।३९)। **विष्टभ्य=अवलम्ब्य।**

## स्तृ
- स्तृ (स्तृञ् आच्छादने)।
- 'पटस्य विस्तारः। प्रथने वावशब्दे' (३।३।३३)। **इत्यत्र वृत्तावुदाहरणम्। तृणविस्तर इति तार्णं शयनीयमाह।**

## स्था
- स्था (ष्ठा गतिनिवृत्तौ)।
- 'विज्ञायते च--ऋषे ऋषेर्वा एता निर्मिता यत्सामिधेन्यः, ता यदसंयुक्ताः स्युः प्रजया पशुभिर्यजमानस्य वितिष्ठेरन्' (आप० श्रौ० इष्टिहौत्रकल्पे ११।१०)। **वितिष्ठेरन् वियुञ्जीरन्।**
- 'यस्त आत्मा पशुषु प्रविष्टो देवानां विष्ठामनु यो वितस्थे' (आप० श्रौ० २।३।१०।५)। **देवानां विष्ठां विशिष्टां स्थितिमवस्थामनुरुध्य वितिष्ठतेऽवतिष्ठते।**
- 'महः संवरणाद् व्यस्थात्' (वा० सं० १५।६५)। **संवरणमरणिकाष्ठम्। ततो व्यस्थात् व्युदस्थात्। निरक्रामत् आविरासीत्।**
- 'दिवः सदांसि बृहती वितिष्ठसे' (नि० ९।२९।२)। **वितिष्ठसे विष्टभ्य तिष्ठसीति दुर्गः।**
- 'य एतावन्तश्च भूयांसश्च दिशो रुद्रा वितस्थिरे' (वा० सं० १६।६३)। **दिशो व्याप्य स्थिता इत्याह।**
- 'ततो वि तिष्ठे भुवनानि विश्वा' (अथर्व० ४।३०।७)। **व्याप्य स्थितोस्मीत्यर्थः।**
- 'प्रेति पशवो वितिष्टन्ते' (श० ब्रा० १।४।१।६)। **वितिष्ठन्ते प्रतिष्ठन्ते (गोचराय)।**
- 'वितिष्ठन्तां मातुरस्या उपस्थान्नानारूपाः पशवो जायमानाः' (अथर्व० १४।२।२५)। **वित्तिष्ठन्तां प्रवर्तन्ताम्।**
- 'शोकबुद्धिं तदा चक्रे न चैकत्र व्यतिष्ठत' (भा० आदि० १७७।७)। **नैकत्र स्थेमानमलंभत। अनवस्थितोऽभूदित्यर्थः।**
- 'यथेयं पृथिवी मही दाधार विष्टितं जगत्' (अथर्व० ६।१७।४)। **विष्ठितं स्थावरमचलम्। जगत् चलम्।**
- 'पशुं नः सोम रक्षसि पुरुत्रा विष्ठितं जगत्' (ऋ० १०।२५।६)। **अनन्तरोदीरित एवार्थः। सायणस्तु सुरनरतिर्यग्योन्यादिभावेनावस्थितमित्येवं व्याख्यात्।**
- 'भूतोपहतचित्तेव विष्ठिता विस्मृता स्थिता' (रा० २।५८।३४)। **विष्ठिता निःस्पन्दा।**
- 'क्षमायां विष्ठितं जगत्' (रा० १।३३।९)। **विष्ठितमवस्थितमाधृतं लम्बमानम्।**
- 'एकं वर्षसहस्रं तु वामाङ्गुष्ठाग्रविष्ठितः' (भा० अनु० १४।६८)। **विष्ठितः स्थितः।**
- 'स यो व्यस्थादभि दक्षदुर्वीम्' (ऋ० २।४।७)। **व्यस्थात् व्याप्यास्थात्।**
- 'पङ्गुलेन समं भोगान् भुञ्जाना सा वितिष्ठते' (बृ० क० को० ८५।३४)। **वितिष्ठते तिष्ठति। अनुपसृष्टस्य तिष्ठते र्योऽर्थः स एव सोपसर्गकस्य।**
- 'ता यदसंयुक्ताः स्युः प्रजया पशुभि र्यजमानस्य वितिष्ठेरन्' (तै० सं० २।५।७।५)। **वितिष्ठेरन् विश्लिष्टाः स्युः।**
- 'न व्यतिष्ठत कस्मिंश्चिद् देशे वानरपुङ्गवः' (रा० ४।२।२)। **न व्यतिष्ठत न व्यरमत्, नावालम्बत।**
- 'पारिप्लवगतैश्चापि (विमानादिभिः) देवतास्तत्र विष्ठिताः' (रा० १।४३।१९)। **विष्ठिताः सुष्ठु स्थिताः। पारिप्लवो यानभेदः शिबिकादिरूपः।**

## स्ना
- स्ना (ष्णा शौचे)।
- 'विषमित्युदकनाम। विष्णाते र्विपूर्वस्य स्नातेः शुद्ध्यर्थस्य' (नि० १२।२६।१)।

## स्पर्ध्
- स्पर्ध् (स्पर्ध सङ्घर्षे। सङ्घर्षः पराभिभवेच्छा)।
- 'येन विस्पर्धसे नित्यं यदर्थं घटसेऽनिशम्' (भा० शां० २।२४)। **विस्पर्धसे स्पर्धसे। नेह विरर्थान्तरयति। संघर्षसीत्येवार्थः।**

## स्फुर्
- स्फुर् (स्फुर ईषच्चलने)।
- 'नदन्तं विस्फुरन्तं च पशुमारममारयत्' (भा० सौप्तिक० ८।१९)। **विस्फुरन्तं विचेष्टमानम्।**
- 'आर्त्नी इमे विष्फुरन्ती अमित्रान्' (ऋ० ६।७५।४)।
- 'विष्फुरन्ती विष्फुरन्त्यौ विघ्नत्याविति यास्कः' (नि० ९।४०)।
- 'विस्फुरन्ती यथाकामं मैथुनायोपचक्रमे' (रा० ७।८०।१६)। **विस्फुरन्ती परिसर्पन्ती चेष्टमाना।**
- 'किं नाम विस्फुरन्ति शस्त्राणि' (उत्तर० ४)। **चकासति, उन्मयूखानि भवन्ति।**
- 'एकोपि विस्फुरितमण्डलचापचक्रं कः सिन्धुराजमभिषेणयितुं समर्थः' (वेणी० २।२६)। **विस्फुरितमाकृष्टम्।**
- 'मुखेन विस्फूर्य सुवीरराष्ट्रपं ततोऽब्रवीत्तं द्रुपदात्मजा पुनः' (भा० वन० २६८।१)। **विस्फूर्य फूत्कारं कृत्वा।**
- 'विस्फार्य सुमहच्चापम्' (भा० द्रोण० १३५।४०)। **विस्फार्य वितत्य। चिस्फुरोर्णावित्यात्वविकल्पः।**
- 'आर्त्नी इमे विष्फुरन्ती अमित्रान्। स्फुरति र्वधकर्मा। विष्फुरन्त्यौ निघ्नत्यौ' (नि० ९।४०)। **निगदव्याख्यातम्। विशब्दो धात्वर्थानुवादी।**
- 'विस्फारो धनुषः स्वान इत्यमरः।'

## स्फूर्ज्
- स्फूर्ज् (टुओ स्फुर्जा वज्रनिर्घोषे)।
- 'अस्त्येवं जडधामता च भवतो यद् व्योम्नि विस्फूर्जसे' (का० प्र० १०।४४४)।
- 'क्व च विक्रान्तता याता क्व च विस्फूर्जितं महत्' (भा० शल्य० ३१।३३)। **विस्फूर्जितं गर्जितम्, स्तनितम्।**
- 'तत्सर्वं सुरलोकदेवसदृशं धर्मस्य विस्फूर्जितम्' (भर्तृ० २।१२५)। **विस्फूर्जितम् फलं विपाकः, परिणामः।**
- 'त्वद्भवतेर्विस्फूर्जितमिदम्' (महिम्नः स्तोत्रे ११)। **उक्तचर एवार्थः।**
- 'धाराणां च निपातेन वायोर्विस्फूर्जितेन च' (भा० वन० १८६।६)। **विस्फूर्जितेन प्रचण्डेन वेगेन।**
- 'विश्वं विध्वंसयन् वीर्यशौर्यविस्फूर्जितभ्रुवा' (भा० पु० ४।२४।५७)। **विस्फूर्जिताऽऽकुञ्चिता। अन्यत्र दुर्लभोर्थः।**

## स्मि
- स्मि (ष्मिङ् ईषद्धसने)।
- 'उभयोर्न तथा लोकः प्रावीण्येन विसिष्मिये' (रघु० १५।६८)। **विसिष्मिये=विस्मयमाप साश्चर्यो बभूव।**
- 'न विस्मयेत तपसा' (मनु० ४।२३६)। **न विस्मयेत् न दृप्येत्, न गर्वयेत।**
- 'विस्माययन् विस्मितमात्मवृत्तौ' (रघु० २।३३)। **विस्माययन् विस्मयं कुर्वन् (जनयन्)।**
- 'वीर्यवान् न च वीर्येण महता स्वेन विस्मितः' (रा० २।१।१३)। **विस्मितो गर्वितः।**
- 'शमीजातं तु तं दृष्ट्वा अश्वत्थं विस्मितस्तदा' (हरि० १।२६।४४)। **विस्मितो विस्मयान्वितः।**

## स्मृ
- स्मृ (स्मृ चिन्तायाम्)।
- 'कमलवसतिमात्रनिर्वृतो मधुकर विस्मृतोस्येनां कथम्' (शा० ५।१)।
- 'यदा त्वन्यसङ्गात्पूर्ववृत्तं विस्मृतो भवान्' (शा० ६)। **विस्मृतिः स्मतिसम्प्रमोषः।**
- 'अनिर्देश्यसुखः स्वर्गः कस्तं विस्मारयिष्यति' (विक्रम० ३।१८)।

## स्यन्द्
- स्यन्द् (स्यन्दू स्रवणे)।
- 'शम्भुमयोभूभ्यां विष्यन्दयति' (कौ० सू० ४३, ३-१२)। **आसिञ्चतीत्यर्थः। मारुतं विष्यन्दमानं (पयः)। क्वथ्यमानमित्यर्थः।**
- 'मारुतं विष्यन्दमानम्' (दुग्धम्) (ऐ० ब्रा० ५।२६)। **अर्थवैशद्याय भूयोऽस्य न्यासः। विष्यन्दमानम् ऊर्ध्वमुद्गतं पात्राद् बहिर्विशेषेण स्यन्दनदशापन्नम्।**
- 'यस्याग्निहोत्रमधिश्रितं स्कन्दति वा विष्यन्दते वा' (ऐ० ब्रा० ७।५)। **विष्यन्दो नाम जलक्षीरयोरग्निसंयोगे क्षीरमधः कुर्वन् जलमुपरि च कुर्वन् व्यापारः (षड्गुरुशिष्यः)।**

## स्रंस्
- स्रंस् (स्रंसु अवस्रंसने)।
- 'उतो त्वस्मै तन्वं वि सस्रे' (ऋ० १०।७१।४)। **विसस्रे विवृणोति।**
- 'तस्मादु हैतद् यः सर्वमाजिमेति व्यवस्रंसते' (श० ब्रा० ६।१२)। **विस्रंसते शिथिली भवति, श्राम्यतीत्यर्थः।**
- 'अस्य विस्रंसमानस्य शरीरस्थस्य देहिनः' (कठ० उ० २।२।४)।
- 'अथ विस्रंस्य ग्रन्थिम्' (श० ब्रा० १।३।३।५)। **ग्रन्थिं शिथिलीकृत्य, विसाय, विषीव्य।**
- 'प्रजापतिः प्रजाः ससृजानः। स व्यस्रंसत' (जै० ब्रा० २।१२८)। **व्यस्रंसत शिथिलाङ्गो भवत्।**
- 'प्राणानां ग्रन्थिरसि, मा विस्रसः' (शां० गृ० ३।८।५) **मा विस्रसः=विश्लथो मा भूः।**

## स्रम्भ्
- स्रम्भ् (स्रम्भु विश्वासे)।
- 'सुविस्रब्धैरङ्गैः पथिषु विषमेष्वप्यचलता' (मुद्रा० ३।३)। **विस्रब्धैर्विश्वस्तैः प्रत्ययितैः स्वशक्तौ कृतश्रद्धैः।**
- 'विस्रब्धं क्रियतां वराहततिभिर्मुस्ताक्षतिः पल्वले' (शां० २।६)। **विस्रब्धमनाशङ्कम्, अशङ्कितम्।**
- 'स्वगृहे स्वर्गलोके वा सङ्ग्रामे वा विरोघतः। विस्रम्भो वो न मन्तव्यो नित्यं क्षुद्रा हि दानवाः' (मात्स्य० पु० १७८।७७)। **विस्रम्भो विश्वासः क्षेमिणो वयमिति।**

## स्रु
- स्रु (स्रु गतौ)।
- 'स तु बाणवरोत्पीडाद् विस्रवत्यसृगुल्बणम्' (भा० वन० २१।८)। **विस्रवति मुञ्चति। उल्बणमुत्कटम्।**
- 'छिद्रो हि यज्ञो भिन्न इवोदधिर्विस्रवति।' (गो० ब्रा० उत्तर० २।५)। **विस्रवति श्च्योतति क्षरति। उदधिः कलशः।**
- 'जलं विस्रावयेत्सर्वमविस्राव्यं च दूषयेत्' (भा० शां० ६९।३९)। **विस्रावयेत् परिवाहयेत्।**
- 'पतिशोकातुरां शुष्कां नदीं विस्रावितामिव' (रा० ५।१९।१७)। **विस्रावितां रोधोभङ्गादिना निर्गमितजलाम्, कृतपरीवाहाम्।**

## स्वन्
- स्वन् (स्वन ध्वन शब्दे)।
- 'वेश्च स्वनो भोजने' (८।३।६९)। **इत्यत्र विष्वणतीत्युदाहृतं वृत्तौ। तस्य सशब्दं भुङ्क्त इत्यर्थः। अभ्यवहारक्रियाविशेषोऽभिधीयते यत्र स्वननमस्तीति वृत्तिः।**

## स्वप्
- स्वप् (ञिष्वप् शये)।
- 'तदाहुर्नाग्निरुपस्थेयः कश्श्रेयांसं विषुप्तं बोधयिष्यतीति' (आप० श्रौ० ६।७।२।७।१)। **विषुप्तं प्रसुप्तं सुषुप्तम्।**

## हन्
- हन् (हन हिंसागत्योः)।
- 'विघ्नन्ति रक्षांसि वने क्रतूंश्च' (भट्टि० १।१९)। **विघ्नन्ति क्रतून्=क्रतुष्वन्तरायमाचरन्ति।**
- 'गतिर्विजघ्ने नहि तद्रथस्य' (रघु० ५।२७)। **न विहता प्रतिरुद्धाऽभूदित्यर्थः।**
- 'न व्यहन्यत कदाचिदर्थिता' (रघु० ११।२)। **उक्तोऽर्थः।**
- 'पद्मान्यशोकपुष्पाणि दृष्ट्वा दृष्टिर्विहन्यते। सीताया नेत्रकोषाभ्यां सदृशानीव…' (रा० ४।१।७१)। **विहन्यते रुध्यतेऽपसार्यते। पद्मकोशपलाशानि द्रष्टुं दृष्टिर्हि मन्यते। सीताया नेत्रकोशाभ्यां सदृशानीति लक्ष्मणा ॥ इति पाठान्तरम्।**
- 'तत्रापरीक्ष्य प्रवर्तमानोऽर्थाद् विहन्येत, अनर्थं चाप्नुयात् कदाचित्' (मी० शा० भा० १।१।५)। **विहन्येत रुद्धो वारितः स्यात्। अर्थं नासादयेदित्याह।**
- 'तद्यथा शङ्कुभिश्चर्म विहन्यात्' (श० ब्रा० २।१।१।१०)। **वितानयेदित्याह।**
- 'मुण्डमिश्रलक्षणेति' (३।१।२१) **सूत्रे तूस्तानि विहन्ति वितूस्तयतीत्युदाहृतं वृत्तौ। वितूस्तयति विशदी करोति। तूस्तानि जटीभूताः केशाः। तान्विहन्ति विश्लेषयति पृथक् करोतीत्यर्थः।**
- 'प्रारभ्य विघ्नविहता विरमन्ति मध्याः' (भर्तृ०)। **विघ्नविहताः प्रत्यूहैः प्रतिहतप्रसराः।**
- '(अलं) सहसा संहतिमंहसां विहन्तुम्' (कि० ५।१७)। **विहन्तुम् अपनेतुम्।**
- 'तत एष्याम्यतीतेऽग्नौ विहन्तुं पांसुसंचयम्' (भा० आदि० २३०।१८)। **उक्तपूर्व एवार्थः।**
- 'तद्भूतनाथानुग नार्हसि त्वं सम्बन्धिनो मे प्रणयं विहन्तुम्' (रघु० २।५८)। **विहन्तुम् पराकर्तुं प्रत्याख्यातुं प्रत्यादेष्टुम्।**
- 'विश्वा अग्ने अभियुजो विहत्य' (अथर्व० ७।७७।९)। **विहत्य विशेषेण हत्वा। अभियुजोऽभियोक्तॄन्।**
- 'यदावधीर्वि पुरः शम्बरस्य' (ऋ० १।१०३।८)। **व्यवधीः=उज्जातयामासिथ, उदवर्तयः, उदसादयः।**
- 'वि वृक्षान् हृन्त्युत हन्ति रक्षसः' (ऋ० ५।८३।२)। **विहन्ति विविधं हन्ति।**
- 'अलाभे न विहन्येत (मुनिः) लाभे चैव न हर्षयेत्' (भा० शां० २७८।१०)। **न विहन्येत विमना न स्यात्।**
- 'अम्लेन योगेन विहता मनुष्या माधुर्ययोगे प्रणयी भवन्ति' (सुश्रुत० सूत्र० ४६।४६८)। **विहता उद्वेजिताः।**

## हस्
- हस् (हसे हसने)।
- 'किमिति विषीदति रोदिति विकला विहसति युवतिसभा तव सकला' (गीत० ९)। **विहसति उपहसति। विरुद्धो हासो विहासः।**
- 'गौरीवक्त्रभ्रुकुटिरचनां या विहस्येव फेनैः' (मेघ० ५२)। **विहस्य उपहस्य।**
- 'किं चिद् विहस्यार्थपतिं बभाषे' (रघु० २।४६)। **विहस्य स्मितं कृत्वा। इह विशब्द ईषदर्थे।**
- 'विहसितं सस्वनं स्यात्' (अग्निपु० ३४२।१०)। **इह विर्वैशिष्ट्ये।**

## हा
- हा (ओहाक् त्यागे)।
- 'विहाय लक्ष्मीपतिलक्ष्म कार्मुकं जटाधरः सञ्जुहुधीह पावकम्' (कि० १।४४)। **विहाय संन्यस्य परित्यज्य।**
- 'ज्ञातास्वादो विवृतजघनां को विहातुं समर्थः' (मेघ० ४३)। **विहातुमुत्स्रष्टुम् उज्झितुम्।**

## हा
- हा (ओहाङ् गतौ)।
- 'विजिहीष्व लोकम्' (अथर्व० ६।१२१।४)। **विविधं गच्छेत्यर्थः।**
- 'वराहेण पृथिवी संविदाना सूकराय वि जिहीते मृगाय' (अथर्व० १२।१।४८)। **विजिहीते विवरं ददातीत्यर्थः।**
- 'स वायुमागच्छति तस्मै स तत्र विजिहीते' (श० ब्रा० १४।८।१२।१)। **विजिहीतेऽपसर्पति अवकाशं ददाति।**
- 'वि पर्वाणि जिहतां सूतवा उ' (अथर्व० १।११।१)। **प्रसवनिरोधकाः सन्धिबन्धा विजिहतां विगच्छन्तु विश्लथा भवन्त्विति सायणः।**
- 'विजिहीष्व वनस्पते योनिः सूष्यन्त्या इव' (ऋ० ५।७८।५)। **विजिहीष्व=विगच्छ विवृता भव। वनस्पतिर्वनस्पतिविकारः पेटिका।**
- 'अथास्या ऊरू विहापयति' (श० ब्रा० १४।९।४।२०)। **विहापयति पृथक्करोति। वियौति वियुनाति।**
- 'वि योनिं हापयामसि' (अथर्व० १।११।३)। **विहापयामसि विहापयामो विवृण्मः।**
- 'सुकीर्तिना काक्षीवतेन योनिं व्यहापयत्' (ऐ० ब्रा० ५।१५)। **व्यहापयद् गर्भनिःसरणायावकाशमकरोदित्याह।**
- 'इदं तच्छीर्षकपालं विहाप्य यदिदमन्तरतः शीर्ष्णो वीर्यं तदस्मिन्दधाति' (श० ब्रा० ७।५।२।२५)। **विहाप्य विदार्य।**
- '(अग्नाविष्णू युवाम्)। मा…वि जिहाथाम्' (तै० सं० १।१।१२)। **मम मार्गप्रदानार्थं विगच्छतम्।**
- 'स वायुमागच्छति तस्मै स तत्र विजिहीते यथा रथचक्रस्य खम्' (बृह० उ० ५।१०।१)। **विजिहीते स्वात्मानं विश्लिष्टावयवं करोति।**

## हूर्च्छ्
- हूर्च्छ् (हुर्च्छा कौटिल्ये)।
- 'तस्माद्यो मनुष्याणां मेद्यत्यशुभे मेद्यति विहूर्च्छति हि, न ह्ययनाय चन भवति' (श० ब्रा० २।४।२।६)। **विहूर्च्छति पादावस्य विषमी भवत इत्याह।**
- 'नाङ्गेन विहूर्च्छति' (छां० उ० २।१९।२)। **कुटिलो भवति।**

## हृ
- हृ (हृञ् हरणे)।
- 'विहरति हरिरिह सरसवसन्ते' (गीत० १)। **विहरति क्रीडति, आत्मानं विनोदयति।**
- 'कीर्तिं बहुभ्यो विहर द्विराजे' (अथर्व० ५।२०।९)। **विहर विभज बहुलं वितर। न वीरपत्नीं विहरेत नारीम्। न विहरेत न विभजेत। स्त्र्यन्तरकरणेन धर्मार्थकामेषु तां विभागवतीं न कुर्यादित्यर्थः।**
- 'एषा ह वा अस्य सहस्रम्भरता यदेनमेकं सन्तं बहुधा विहरन्ति' (ऐ० ब्रा० १।२८)। **व्याहरन्तीत्यर्थः।**
- 'अथ यदेनमेकं सन्तं बहुधा विहरन्ति तदस्य वैश्वदेवं रूपम्' (ऐ० ब्रा० ३।४)। **पूर्वोक्त एवार्थः।**
- 'स पच्छः प्रथमे सूक्ते विहरति, अर्द्धर्चशो द्वितीय ऋक्शस्तृतीये' (गो० ब्रा० उ० ६।८)। **स्थानविपर्ययं करोतीत्यर्थः।**
- 'पञ्चशब्दादिलक्षणायां भुवि पादो विहरति' (साङ्ख्यका० ३४, गौडपादः)। **विहरति गतिं करोति, क्रामति।**
- 'ग्रामं विहरति' (उद्द्योते नागेशः)। **गच्छतीत्यर्थः।**
- 'इति बाष्पं विहरति' (शा० ६)। **मुञ्चतीत्यर्थः।**
- 'पार्श्वतो विहरिष्यामि इत्येवं याचितो वरः' (बाणेन) (हरि० १।३।७७)। **त्वत्सन्निधौ विचरिष्यामीत्यर्थः।**
- 'न सख्यमजरं लोके विद्यते जातु कस्य चित्। कालो वैनं विहरति क्रोधो वैनं रहत्युत' (भा० आदि० १३१।६८)॥ **विहरत्यपनयति अपाकरोति। एनमिति पुन्निर्देशो लिपिकरप्रमादजः।**
- 'अग्नीदग्नीन् विहर' (श० ब्रा० ४।२।५।११)। **विहर पृथक्पृथक् प्रणय रचय।**
- 'यस्त ऊरू विहरत्यन्तरा दम्पती शये' (ऋ० १०।१६२।४)। **विहरति पृथक्करोति।**
- 'तस्मात्स्त्र्यूरू विहरति' (ऐ० ब्रा० २।३५)। **अनन्तरोदीरित एवार्थः।**
- 'तद्यदेतावग्नी आहवनीयाद् विह्रियेते' (श० ब्रा० १२।९।३।१३)। **पूर्वेण समोऽर्थः।**
- 'यस्य दस्युगणा राष्ट्रे ध्वाङ्क्षा मत्स्यान् जलादिव। विहरन्ति परस्वानि…' (भा० शां० १४२।२९)॥ **विहरन्ति अपहरन्ति, आच्छिन्दन्ति, विलुम्पन्ति।**
- 'पततश्चापरो राजन् विजहारासिना शिरः' (भा० कर्ण २८।३८)। **विजहार अपजहार, चिच्छेद।**
- 'व्यहरन्नुत्तमाङ्गानि पाण्डवा गजयोधिनाम् (भा० भीष्म० ६२।४२)। **उक्तोऽर्थः।**
- 'हिंसया विहरिष्यन्तो धर्म पितृकृतेन वै०' (हरि० १।१९।५)। **पित्रर्थं धर्मं श्राद्धमुद्दिश्य हिंसया विहरिष्यन्तो जीवन्त इत्यर्थः।**
- 'ये पाकशंसं विहरन्त एवैः' (अथर्व० ८।४।९)। **विहरन्ते विशेषेण हरन्ति उपक्षपयन्ति यथाकामं परिवदन्तीत्यर्थ इति सायणः।**
- 'ते देवा आग्नीध्रादेव सदस्यानग्नीन् विहरन्त' (ऐ० ब्रा० २।३६)। **विहरन्त=व्यहरन्त। अडभावश्छान्दसः। आहरन्नित्यर्थः।**
- 'गृह्येऽग्नौ पाकयज्ञान् विहरेत्' (वा० गृ० १।२)।
- 'देवरथस्यैव तदन्तरौ रश्मी विहरत्यलोभाय' (ऐ० ब्रा० २।३७)। **विहरति संगृह्णाति। अलोभाय=अनाकुलत्वाय।**
- 'मासमेकं विजह्रुस्ते ससैन्यान्तःपुरा वने' (भा० आश्रम० २९।७)। **विजह्रुः, भ्रेमुः पर्याटुः।**
- 'विहरेत्स्वास्थ्यमिदं च मे न सङ्गः' (बुद्ध० ५।३५)। **विहरेत् अपहरेत् नाशयेत्।**
- 'स विद्युच्छुरितं चापं विहरन्वै तलात्तलम्' (भा० वन ० १७।४)। **विहरन् सव्यापसव्यहस्ततलपरिवर्तेन कर्षन्नित्यर्थः।**
- 'एतां रात्रिं विहरेयाताम्' (गो० गृ० १।६।६)। **नयेयातां विगमयेयाताम्।**
- 'यथालिङ्गं वा विहरन्' (गो० गृ० ३।४।२१)। **विहरन् व्यवहरन् इति सत्यव्रतः सामश्रमी। विहारो विकर्षणं पृथक्करणम्। एतत्कालत्रये मन्त्रान्विभजन् इत्यर्थ इति।**
- 'विहरन्ननु संहरेच्चक्षुरसीति' (द्रा० गृ० ३।१।१९)। **विहरन्व्याहरन्। आङ् परिहृतः।**
- 'स्थानासनाभ्यां विहरन्तः' (आप० ध० १।९।२५।१०)। **कालं क्षिपन्तः क्षपयन्त इत्यर्थः।**
- 'विहारावसथोद्यानकूपारामसभाप्रपाः। वप्राणां चैव कर्तारः' (भा० अनु० २३।९९)। **विहारा भिक्षुनिकाय्याः।**
- 'कुर्याद् विहारमाहारं निर्हारं विजने सदा ' (शुक्र० ३।११२)। **विहारो व्यवायो रतम्।**
- 'यथाश्रुति विहारे' (आप० ध० २।९।९)। **विहारो यज्ञकर्म।**
- 'शमीमय्यः स्रुचो भवन्ति हिरण्यमय्यो वा दक्षिणस्य विहारस्य' (भा० श्रौ० ८।६।६)। **उक्तोऽर्थः।**
- 'न विहारार्थं जल्पेत्' (लौ० गृ० १।२०)। **विहारः क्रीडा। तदर्थं परिहासादिकं न वदेत्। अथवा विहारो मलमूत्रोत्सर्गमाह। विहारार्थं न जल्पेदनुज्ञाग्रहणायेत्यर्थ इति देवपालः।**
- 'सविहारं सुखं जग्मुर्नगरं नागसाह्वयम्' (भा० आदि० २०७।११)। **सविहारं सलीलम्।**
- 'अन्तरेण खल्वपि शब्दप्रयोगं बहवोऽर्था गम्यन्तेऽक्षिनिकोचैः पाणिविहारैश्च' (पा० २।१।१ भाष्ये)। **पाणिविहारैर्हस्तचेष्टाभिः।**
- 'न समावृत्ता वपेरन्नन्यत्र विहारात्' (आप० ध० १।३।१०।७)। **विहारो यागदीक्षा। वपेरन्नित्यत्र केशानिति शेषः।**
- 'यथा तर्हि रथाङ्गानि विहृतानि प्रत्येकं व्रजिक्रियां प्रत्यसमर्थानि भवन्ति' (पा० १।२।४५ सूत्रभाष्ये)। **विहृतानि विक्षिप्तानीति कैयटः। विहरतिरिह पृथक्करणे वर्तत इति नागेशः।**
- 'महाव्याहृतीश्च विहृता ओङ्कारान्ताः' (गो० गृ० २।१०।४०)। **विहृता विकृष्य हृताः पृथक्कृताः।**
- 'यदस्य हृतं विहृतं यत् पराभृतम्' (अथर्व० ५।२९।५)। **उक्तोर्थः।**
- 'कुत आगम्यते सौते क्व चायं विहृतस्त्वया। कालः कमलपत्राक्ष शंसैतत्पृच्छतो मम' (भा० आदि० १।७)॥ **विहृतो नीतः नीलकण्ठः। विहृत्य नीत इति तु वयम्। विहृतम्।**
- 'अवसरागतस्याभाषणं व्याजादिना दर्शितेङ्गितम्' (दशरूपके २।३०)। **निगदव्याख्यातम्।**
- 'विहृतिमियाय रुचिस्तडिल्लतानाम्' (कि० १०।१९)। **विहृतिर्विवृद्धिः। विवृतिमिति पाठान्तरम्।**
- 'आध्यादीनां विहर्तारं धनिने दापयेद् धनम्' (याज्ञ० २।२६)। **विहर्तारमपनेतारम् (उपभोगादिना)।**
- 'आङो दोऽनास्यविहरणे' (पा० १।३।२०)। **विहरणं व्यादानम्। मूलतो विहरणं पृथक्करणमित्यधस्तादसकृदुक्तम्। ओष्ठपुटयोः पृथक्करणमेवास्यविहरणम्।**
- 'वेः पादविहरणे' (पा० १।३।४१)। **इह विहरणं विक्षेपः। विक्रमते वाजीत्युदाहरणम्। सुष्ठु पदानि विक्षिपतीत्यर्थः। अश्वादीनां गतिविशेषो विक्रम इति च वृत्तिः।**
- 'उपानदधिनहनपूर्वोत्तरपदविहरणपथिभोजनशय्यासनोदकपानाद्यासु' (नि० १।१।११ इत्यत्र दुर्गः)। **उक्तोऽर्थः।**
- 'वचनादानविहरणोत्सर्गानन्दाश्च पञ्चानाम्' (सां० का० २८ इत्यत्र गौडपाद:)। **उक्तपूर्व एवार्थः।**
- निष्कालन-प्रवेशने तन्त्री-विहरणम्' (गो० गृ० ३।६।९)। **तन्त्र्या बन्धनरज्ज्वा दाम्नः पृथक्करणमिह विहरणमुक्तम्। अग्निविहरणम्। स्वस्थानाद् विभज्यान्यत्र नयनम् (ऐ० ब्रा० ४।३ इत्यत्र सायणः)।**
- 'गार्हपत्याद् दक्षिणाग्निमुद्धृत्य तस्मादाहवनीयं प्रणीय दक्षिणाग्नेस्तदायतने निधानं विहरणम्' (श्रौ० प० नि०)।
- 'गार्हपत्यकुण्डस्थानामग्नीनामाहवनीयदक्षिणाग्निकुण्डयोर्विहारो वितानम् इति' (मनु० ६।९ इत्यत्र कुल्लूकः)।
- 'उत्तरत उपचारो विहारः' (बौ० ध० १।७।१५।१)। **विहृता अग्नयो यस्मिन्देशे स विहारः।**
- 'जपत्युत्तरतो विहारस्य' (आप० श्रौ० १।१।४)।
- 'विहारं प्रपद्यते पूर्वेणोत्करमपरेण प्रणीताः' (आश्व० श्रौ० १।१।४)। **विहारो विहृताग्निमध्यगः प्रदेशः।**
- 'न विहारेण व्यवेयात्' (आश्व० गृ० १।५।४ **इत्यत्रानाविलायामुद्धृतम्)।**
- 'विहारवेलाविलोले पर्यटति पत्नीजने' (हर्ष० तृ० उ०)। **विहारो वह्निसन्धुक्षणमग्निहोत्रार्थम् इति शङ्करसङ्केतः।**
- 'स्थानासनविहारैः' (याज्ञ० ३।५१)। **विहारः क्रीडा विनोदो वा।**
- 'विहारयोगान्व्याख्यास्यामः' (आप० शुल्ब० १)। **विहारो विमानम्।**
- 'देवरथस्यैव तदन्तरौ रश्मी विहरति' (ऐ० ब्रा० २।३७)। **विहरति विशेषेण सम्पादयति।**
- 'वक्षसश्चन्दनं बाह्वोस्तिलकं विजहार सा' (ब्रह्मवै० पु० २।१६।१२५)। **विजहार जहार जग्राह।**
- 'पच्छः प्रथमं षड् वालखिल्यानां सूक्तानि विहरति' (ऐ० ब्रा० ६।२४)। **विहरति पदव्यत्यासपूर्वं शंसति।**
- 'बहिष्ठेभिर्विहरन्यासि तन्तुम्' (ऋ० ४।१३।४)। **विहरन्व्यूहन् विस्तारयन्।**
- 'षट् स्वरेषुविहृताः' (लीला० २२६)। **षट् स्वरेषुभिर्विहृता विभक्ताः।**
- 'कः पञ्चनिघ्नो विहृतस्त्रिषष्ट्या' (लीला० २६०)। **उक्तोऽर्थः।**
- 'विहृता वा इमे प्राणाः' (ऐ० ब्रा० ६।२८)। **विहृताः परस्परं व्यतिषक्ताः।**
- 'अविहृतानेव चतुर्थं प्रगाथाञ्छंसति' (ऐ० ब्रा० ६२४)। **अविहृतान् अव्यत्यस्तान्, यथापाठं स्थितान्।**
- 'व्यायामाच्च विहाराच्च' (चरक० चि० १५।२३५)। **विहारो ऽङ्गक्षेपणादिचेष्टा।**
- 'प्रायशः सुकुमाराणां मिथ्याहारविहारिणाम्' (सुश्रत० नि० १।३९)। **विहारः कायवाङ्मनोव्यापारः।**
- 'अथातो विहारयोगान् व्याख्यास्यामः' (सत्या० श्रौ० २५।१।१)। **विह्रियन्ते ऽस्मिन्नग्नय इति विहार आयतनम्।**
- 'यदिदं बहुधाऽग्निर्विह्रियते' (पञ्च० ब्रा० १०।१२।१०)। **अन्यत्रान्यत्र च प्रणीयत इत्यर्थः।**

## ह्वल्
- ह्वल् (ह्वल ह्मल चलने)।
- 'अन्तर्भिन्नं भ्रमति हृदयं विह्वलत्यङ्गमङ्गम्' (मालती० ५।२०)। **विह्वलति विचलति वेपते।**
- 'क्षणमात्रसखीं (स्रजम्) सुजातयोः स्तनयोस्तामवलोक्य विह्वला' (रघु० ८।३७)। **विह्वला परवशेति मल्लिः।**
- 'संज्ञां नोपलभे सूत मनो विह्वलतीव मे' (भा० आदि० १।२१८)। **भ्रमतीत्यर्थः।**
- 'वित्तव्याधविकारविह्वलगिरां नामापि न श्रूयते' (भर्तृ० ३।५९)। **विह्वला क्लिष्टा, दूना।**

## ह्वृ
- ह्वृ (ह्वृ कौटिल्ये)।
- 'इममग्ने चमसं मा विजिह्वरः' (अथर्व० १८।३।५३)। **कुटिलं मा कार्षीरित्यर्थः।**

## ह्वे
- ह्वे (ह्वेञ् स्पर्धायां शब्दे च)।
- 'यदिन्द्राग्नी जना इमे विह्वयन्ते तना गिरा' (ऋ० ८।४०।७)। **नाना ह्वयन्त इत्यर्थः।**
- 'तां देवासुरा व्यह्वयन्त' (तै० सं० १।७।१।३)। **व्यह्वयन्त विविधमाह्वयन्।**
