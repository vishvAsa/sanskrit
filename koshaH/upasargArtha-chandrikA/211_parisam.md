+++
title="२११ परिसम् (परि+सम्)"

+++

## आप्
### परिसमाप्
- आप् (आप्लृ व्याप्तौ)।
- 'सर्वं कर्माखिलं पार्थ ज्ञाने परिसमाप्यते' (गीता ४।३३)। **परिसमाप्यते निःशेषं समाप्यते।**

## ऊह्
### परिसमूह्
- ऊह् (ऊह वितर्के)।
- 'समिद्धमग्निं पाणिना परिसमूहेन्न समूहन्या' (आप० ध० १।१।४।१८)। **परिसमूहेत् संमृज्यात्।**
- 'अग्निमिद्ध्वा परि समूह्य समिध आदध्यात्' (आप० ध० १।४।१६)। **परिसमूह्य परिसमुह्य विप्रकीर्णमग्निमेकीकृत्य।**
- 'प्रवणं देशं समं वा परिसमुह्य' (गो० गृ० १।१।९)। **संमृज्य सर्वतः कुशैः पांस्वादिकमपसार्य। समूहनी संमार्जनी भवति।**

## क्रीड्
### परिसंक्रीड्
- क्रीड् (क्रीड् विहारे)।
- 'सामात्यः सम्परिक्रीडन् कामस्य वशमागतः' (रा० ४।३०।१६)। **सम्परिक्रीडन् प्रहसन्, नर्म सेवमानः। सामात्यपरिषत् क्रीडन् पानमेवोपसेवते इति पाठान्तरम्। इदं च ३०।७९ इत्यत्र दाक्षिणात्यकोशेषु द्रष्टव्यम्।**

## ख्या
### परिसंख्या
- ख्या (चक्षिङः ख्याञ् आदेशः)।
- 'ननु गर्दभरशनां परिसंख्यास्यति। न शक्नोति परिसंख्यातुम्। परिसंचक्षाणो हि स्वार्थं च जह्यात्, परार्थं च कल्पयेत प्राप्तं च बाधेत' (मी० १।२।४।३१ शा० भा०)।
- 'तत् सर्वं (वित्तं) परिसंख्याय ततो ब्राह्मणसात् करोत्' (भा० द्रोण० ६३।३)। **परिसंख्याय गणयित्वा परिकलय्य। ब्राह्मण सात्करोदित्यत्राडभाव आर्षः।**
- 'दैविकानां युगानां तु सहस्रं परिसंख्यया' (मनु० १।७२)। **परिसंख्या संख्या। परिरत्र विशेषकृन्न।**
- 'शरीरपरिसंख्यानं प्रवृत्तिष्वघदर्शनम्' (याज्ञ० ३।१५८)। **शरीरपरिसंख्यानम्, अस्थिरत्वाशुचित्वादिदोषानुसन्धानम्।**

## चक्ष्
### परिसंचक्ष्
- चक्ष् (चक्षिङ् व्यक्तायां वाचि, छन्दसि दर्शनेपि)।
- 'सर्वेषामिन्द्रियाणां प्रसङ्गे परिसञ्चष्टे चक्षुषी नासिके श्रोत्रे चेति' (आप० ध० १।१६।७ **इत्यत्रोज्ज्वलायाम्)।**
- 'तत्रैतान्याचार्याः परिसंचक्षते' (गो० गृ० ३।५।२)। **परिसंख्यानं निषिद्धादन्यत्र विधानमिति सत्यव्रतः सामश्रमी।**

## तप्
### परिसंतप्
- तप् (तप सन्तापे)।
- 'अलं हि परिसन्तप्य' (रा० ४।२५।११)। **तदलं परितापेनेति पाठान्तरम्।**  

## पत्
### परिसंपत्
- पत् (पत्लृ गतौ)।
- 'मेधाभिकामा परिसंपतन्ती… बलाकपङ्क्तिः' (रा० ४।२८।२३)। **परिसंपतन्ती परितः संचरन्ती।**
