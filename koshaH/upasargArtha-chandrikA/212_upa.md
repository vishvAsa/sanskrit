+++
title="२१२ उप"

+++

## अञ्च्
- {उपाञ्च्}
- अञ्च् (अञ्चु गतिपूजनयोः, अचु इत्येके)।
- 'अञ्जलिना अप उपाचति' (आश्व० श्रौ० ५।१६।१)। **उपाचति उपाञ्चेति उदञ्चति, उद्धरति।**

## अज्
- {उपाज्}
- अज् (अज गतिक्षेपणयोः)।
- 'इन्द्र एणा नियच्छत्वग्निरेना उपाजतु' (ऋ० १०।१९।२)। **उपाजतु इतः प्रेरयतु, अर्वाक् प्रचोदयतु।**
- 'पृश्निमेतामुपाजे' (अथर्व० ५।११।२)।
- 'बृहस्पति र्विश्वरूपामुपाजत्' (ऋ० १।१६१।६)। **उपाजत् उपागमत् स्वीकृतवानित्यर्थः। विश्वरूपा नानारूपा। इह गौरुच्यते।**

## अञ्ज्
- {उपाञ्ज्}
- अञ्ज् (अञ्जू व्यक्तिम्रक्षणकान्तिगतिषु)।
- 'उपरिष्टादभ्यज्याधस्तादुपानक्ति' (आप० श्रौ० २।३।११।४)। **उपानक्ति म्रक्षयति उपलिम्पति उपदेग्धि। लेपेर्थे उपेन धातोः साहचर्यमितीदम्पर उपसर्गयोगोऽर्थे तु विशेषं न करोति।**
- 'यथा ऽक्षो ऽनुपाक्तः' (तै० सं० २।६।३।३)। **अनुपाक्त उपाञ्जनरहितः।**
- 'संमार्जनोपाञ्जनेन सेकेनोल्लेखनेन च। गवां च परिवासेन भूमिः शुध्यति पञ्चभिः' (मनु० ५।१२४)॥ **उपाञ्जनमुपलेपः।**

## अर्ज्
- {उपार्ज्}
- अर्ज् (अर्ज प्रतियत्ने)।
- 'अथ वत्समुपार्जति' (श० ब्रा० १४।२।१।९)। **उपार्जति गामुपसप्तुमनुजानाति, गवा संसृज्यस्वेति दाम्न उत्सृजति।**

## अव्
- {उपाव्}
- (अव रक्षणगतिकान्त्यादिषु)।
- 'पुत्रो न मातरा विचरन्नुपावसि' (ऋ० १०।१४०।२)। **उपावसि उपगतान् यजमानान् रक्षसीत्यर्थ इति सायणः। मित्रवदाचरसि उद्धर्षयसीति संस्कृतशार्मण्य कोषः। मातरा मातरौ मातृभूते अरण्यौ।**
- 'सीसायाध्याह वरुणः सीसायाग्निरुपावति' (अथर्व० १।१६।२)। **स्वसमीपे स्थापयित्वा सततं रक्षतीत्यर्थ इति सायणः। अनुमन्यतेऽनुमत्या प्रोत्साहयतीत्यर्थ इत्यन्ये। शब्दमर्यादया तु नैष सुलभोऽर्थः, उपशब्दश्चापार्थक इति प्रसङ्गश्च।**

## अश्
- {उपाश्}
- अश् (अश भोजने, अशू व्याप्तौ)।
- 'कामादुपाश्नन्ति सहस्रशस्ते मुदान्विताः' (रा० ६।१२४।१३)। **उपाश्नन्ति उपभुञ्जते। उपशब्दो धात्वर्थस्य न बहूपकरोति।**
- 'अनव्यवहितं यो वा नेदं वाक्यमुपाश्नुते' (भा० शां० १४२।२४)। **उपाश्नुतेऽङ्गी करोति।**

## अस्
- {उपास्}
- अस् (असु क्षेपे)।
- 'अथ फलीकरणान्कपालेनाधोऽधः कृष्णाजिनमुपास्यति' (श० ब्रा० १।९।२।३३)। **उपास्यति निक्षिपति निधत्ते। फलीकरणास्तण्डुलतुषाः।**
- 'अथ रुक्ममधस्तादुपास्यति' (श० ब्रा० ५।४।१।१२)। **उक्तोऽर्थः।**
- 'अधान्यतस्तृणम्। पुरस्तादुद्गातॄणामुपास्यति' (श० ब्रा० ४।२।५।६)। **समीपे निक्षिपति।**
- 'अथो यद्यपि स्याद् उपैवान्यदस्येत्, अत्यन्यदस्येत्' (जै० ब्रा० १।८६)।
- 'अमृतमसि मृत्यो र्मा पाहीति हिरण्यमुपास्यति' (तै० ब्रा० १।७।८)। **उक्तोऽर्थः।**
- 'यदि सर्वमौपासनमाहरेदपूपं यवमयं व्रीहिमयं चौदुम्बरपर्णाभ्यां संगृह्यायतन उपास्येत्' (आप० श्रौ० ५।१।४।१४)। **उपास्येत् क्षिपेत्।**
- 'श्रूयते तलनिर्घोष इष्वस्त्राणामुपासने' (रा० २।६७।२१)। **उपासनमभ्यासः। स्यादुपासनमभ्यास इत्यमरः।**

## अस्
- {उपास्}
- अस् (अस भुवि)।
- 'ये अन्तरिक्षे य उप द्यवि ष्ठ' (ऋ० ६।५२।१३)। **उपष्ठ उपस्थ उपस्थिता भवथ।**
- 'बृहन्मित्रस्य वरुणस्य शर्मोप स्याम पुरुवीरा अरिष्टाः' (ऋ० २।२७।७)। **उपस्याम उपगताः स्याम, समीपे भवेम।**

## आप्
- {उपाप्}
- आप् (आप्लृ व्याप्तौ)।
- 'य एवं विद्वानग्निहोत्रं जुहोति यावदग्निष्टोमेनोपाप्नोति तावदुपाप्नोति' (तै० सं० १।६।९।१)। **उपाप्नोति प्राप्नोति।**
- 'यस्मै कामाय निरुप्यन्ते तमेवाभिरुपाप्नोति' (तै० सं० ३।४।१०।३५)।
- 'एतन्मिथुनमुपाप्नवानि' (श० ब्रा० ११।३।२।१)। **उदितचर एवार्थः।**
- 'तां नाम्नोपैप्सन्' (मै० सं० २।१।११)। **उपैप्सन् अनुकूलयितुमभिमुखीकर्तुमावर्जयितुमैच्छन्नित्याह। अयमेवार्थ उत्तरत्र तां देवा एतेन यजुषा वृञ्जतेतिश्रवणात्।**
- 'ब्राह्मणान् भक्तेनोपेप्सन्ति' (कौ० सू० १४०।२१)।
- अथ ब्राह्मणान् भक्तेनोपेप्सेत्' (गो० गृ० १।९।५)। **तर्पयितुमिच्छेदिति टीकाकारः।**
- 'मङ्गलोपेप्सया नान्नामेव परिहाराय' (श० बा० १३।८।१।१६)। **उपेप्सा प्राप्तीच्छा।**
- 'तदुपाप्तो विहारे कामः' (ऐ० ब्रा० ६।२४)। **उपाप्तः प्राप्तः।**
- 'तेन हैवास्य स काम उपाप्तो यः…' (सत्या० श्रौ० २३।२।४६)।
- 'सर्वेषां हास्य वनस्पतीनां काम उपाप्तो भवति' (ऐ० ब्रा० २।१।१)। **सर्वत्र प्राप्त इत्येवार्थः।**
- 'आग्नेयीरन्वाह। अग्निरूपाणामुपाप्त्यै कामवतीः कामानामुपाप्त्यै' (श० ब्रा० ७।३।२।९)। **उपाप्तिः प्राप्तिः।**
- 'एतानि सह दुरुपापानि कैः तेषामुपाप्तिः' (श० ब्रा० १०।१।२।६)। **दुरुपापानि दुष्प्रापानि दुरापाणि।**
- 'तां नाम्नोपैप्सन्' (मै० सं० २।१।११)। **प्राप्तुमिच्छन्ति स्म। वशेऽचिकीर्षन्नित्यभिप्रायः। तां देवा एतेन यजुषावृञ्जतेति श्रवणात्।**

## आस्
- {उपास्}
- आस् (आस उपवेशने)।
- 'तदुदकुम्भे उपनिहितो भवति तद् ब्राह्मण उपास्ते' (श० ब्रा० ३।३।२।५)। **उपास्ते समीप आस्त आसीदति उपविशति।**
- 'यदेव सायं प्रातर्हवनीयम् उप च तिष्ठत उप चास्ते' (श० ब्रा० २।३।२।४)। **उक्तोऽर्थः।**
- 'तस्मादुपर्यासीनं क्षत्रियमधस्तादिमाः प्रजा उपासते' (श० ब्रा० १।३।४।१५)। **परायत्ता इति शुश्रूषव इति चाधोऽन्तिके तिष्ठन्तीत्याह।**
- 'तं घेमित्था नमस्विन उप स्वराजमासते' (ऋ० १।३६।७)। **उपासतेऽर्चन्ति।**
- 'उपैनमाध्वं सुमनस्यमानाः' (ऋ० ७।३३।१४)। **हे प्रतृदः तृत्सव एनं वसिष्ठमर्चत तत्र सादरा भवतेत्याह।**
- 'उपासते सुतं जातं शकुन्ता इव पिप्पलम्' (व० धर्म० ११।३९)। **उपासते संश्रयन्ते, उपजीवन्ति।**
- 'अशक्ताः पौरुषं कर्तुं क्लीबा दैवमुपासते' (शुक्र० १।४८)। **दिष्टं श्रयन्ते।**
- 'यथा श्रेयस्यागमिष्यावसथेनोपक्लृप्तेनोपासीत' (श० ब्रा० २।३।१।८)। **उपासीत सत्कुर्यात्, संभावयेत्।**
- 'सुखं वा यदि वा दुःखं प्रियं वा यदि वाप्रियम्। प्राप्तं प्राप्तमुपासीतं हृदयेनापराजितः' (भा० शां० २५।२६)॥ **उपासीत सेवेत अनुभवेत्।**
- 'उपासते ये गृहस्थाः परपाकमबुद्धयः' (मनु० ३।१०४)। **उपासते सेवन्ते।**
- 'सोम एकेभ्यः पवते घृतमेक उपासते' (ऋ० १०।१५४।१)। **उपासत उपभुञ्जते।**
- 'विरोचनं सम्यगुपास्यताम्' (सुश्रुत० २।१८७।१९)। **उपास्यताम् प्रयुज्यताम्, उपयुज्यताम्।**
- 'सर्वे स्वं भाग्यमुपासते' (रा० २।२७।३)। **उक्तोऽर्थः।**
- 'तस्मिंश्च लौकिके सानुबन्धकानां प्रयोगो नास्तीति कृत्वा द्वितीयः प्रयोग उपास्यते' (पा० १।१।२१ सूत्रे भाष्ये)। **उपास्यत आश्रीयते।**
- 'उप ह वै ता (देवताः) आसते' (श० ब्रा० १।९।२।२७)। **उपासते प्रतीक्षन्ते।**
- 'न श्वः श्वमुपासीत को हि मनुष्यस्य श्वो वेद' (श० ब्रा० २।१।३।९)। **उक्तोऽर्थः।**
- 'क्षमां कुर्वन्कालमुपासते यः' (भा० वन० ५।१९)। **उपासते उपास्ते प्रतीक्षते।**
- 'ये चार्वतो मांसभिक्षामुपासते' (ऋ० १।१६२।१२)। **उपासते काङ्क्षन्ति।**
- 'उपासते प्रशिषं यस्य देवाः' (ऋ० १०।१२१।२)। **उपासते प्रार्थयन्ते।**
- 'देवा भागं यथा पूर्वे सञ्जानाना उपासते' (ऋ० १०।१९१।२)। **उपासते स्वीकुर्वन्ति। भागं हविर्लक्षणम्।**
- 'तदलं परितापेन प्राप्तकालमुपास्यताम्' (रा० ४।२५।११)। **उपास्यतामनुष्ठीयताम्।**
- 'यदहोपासते तेनेमां मानुषीं पुरं जयन्ति' (श० ब्रा० ३।४।४।४)। **उपासत उपसीदन्ति वेष्टयन्ति।**
- 'वशामेवामृतमाहुर्वशां मृत्युमुपासते' (अथर्व० १०।१०।२६)। **उपासते मन्यन्ते, जानन्ति, चिन्तयन्ति।**
- 'तन्मा नावमुपकल्प्योपःसासै' (श० ब्रा० १।८।१।४)। **मामुपासासै मामवेक्षस्व, मामनुसरेति यावत्।**
- 'जाग्रद्धैवाध्वर्युरुपासीत' (श० ब्रा० ३।९।३।११)। **उपासीत=अवतिष्ठेत।**
- 'मां ध्यायन्त उपासते' (गीता० १२।६)। **उक्तोर्थः।**
- 'चिराच्च पाकं वयसः करोति संशोधनं सम्यगुपास्यमानम्' (अष्टाङ्ग० सूत्र० १८।६०)। **उपास्यमानं सेव्यमानम्।**
- 'इति पुत्रगतां चिन्तामुपासीनस्य भूपतेः' (बृ० श्लो० सं० ४।४७)। **उपासीनस्य संश्रितवत आस्थितवतः।**
- 'ऐन्द्रं स्थानमुपासीनाः' (मनु० ५।९३)। **उपासीनाः प्राप्ताः।**
- 'न त्वयोपासिता वृद्धाः' (भा०)। **युधिष्ठिरस्य भीमं प्रत्युक्तिः। नोपासिता न सेविता न परिचरिता न विनीतवदुपेताः।**
- 'उपास्य रात्रिशेषं तु शोणकूले महर्षिभिः' (रा० १।३५।१)। **उपास्य अवस्थाय उषित्वा।**
- 'कांचिद् वेलामुपास्यैव' (बृ० श्लो० ५।२९६)। **उपास्य प्रतिपाल्य प्रतीक्ष्य।**
- 'शास्त्रं गुरुमुखोदीर्णमादायोपास्य चासकृत्' (सुश्रुत० १।१४।११)। **उपास्य अभ्यस्य।**
- 'न कालादुत्तरं किं चित्कर्म शक्यमुपासितुम्' (रा० ४।२५।३)। **उपासितुमनुष्ठातुम्।**
- 'दुःसहानि तु दुःखानि मया निन्दितभाग्यया। अनुभूतानि तेनाहं शक्ता दुःखमुपासितुम्' (बृ० श्लो० सं० ५।१४)। **उपासितुं सोढुम्।**
- 'अलं ते पाण्डुपुत्राणां भक्त्या क्लेशमुपासितुम्' (भा०)। **उपासितुम् उपभोक्तुम्। ल्यबर्थे तुमुन्।**
- 'आसनावसथौ शय्यामनुव्रज्यामुपासनम्' (मनु० ३।१०७)। **उपासनं परिचर्या।**
- 'आचार्योपासनं वेदशास्त्रार्थेषु विवेकिता' (याज्ञ० ३।१५६)। **उक्तोऽर्थः।**
- 'व्रण्युपासनम्' (सुश्रुत० १।८।११)। **उपासनं सेवा।**
- 'तद्ध तद्वनं तद्वनमित्युपासितव्यम्' (केनोप० ४।३)। **उपासितव्यं मन्तव्यं चिन्तयितव्यम्।**
- 'उपासिता ब्राह्मणानाम्' (रा० ५।३२।६)। **उपासिता मानयिता संमानयिता पूजकः।**
- 'यथा द्वे नार्यावेकं नृपतिमुपासाते छत्रेणैका चामरेण चान्या' (ब्र० सू० शां० भा० ३।३।१२)। **उपासाते सेवेते।**

## इ
- {उपे}
- इ (इण् गतौ)।
- 'मिथो निघ्नाना उपयन्तु मृत्युम्' (अथर्व० ८।८।२१)। **उपयन्तु प्राप्नुवन्तु। प्राप्तुमर्हन्तीत्यर्थः।**
- 'समन्या यन्त्युप यन्त्यन्याः' (नद्यः) (ऋ० २।३५।३)। **उपयन्ति उपगच्छन्ति।**
- 'को विद्वांसमुप गात् प्रष्टुमेतत्' (ऋ० १।१६४।४)। **उपगात्=उपागात् उपासीदत्।**
- 'मा मृत्योरुप गा वशम्' (अथर्व० १९।७।२८)।
- 'तं वृक्षा अपसेधन्ति छायां नो मोपगा इति' (अथर्व० ५।१९।९)।** मोपसृप इत्यर्थः।**
- 'तेन रोहमायन्नुप मेध्यासः' (काण्वसं० १४।५)। **सामीप्येन प्राप्ताः। विलम्बमन्तरेण प्राप्ता इत्यर्थ इति सायणः।**
- 'यथा हि मे वच; कर्ण नोपैति हृदयं तव' (भा० उ० १४३।४६)। **नोपैति नाभ्युपैति नाङ्गी करोति।**
- 'पुरुषमेव स्वामिनं चित्तस्य भोक्तारमुपयन्ति' (यो० सू० ४।२१ भाष्ये)।
- 'पारमार्थिकमेव बुद्धिचैतन्ययोः कस्मादैक्यं नोपेयते' (यौ० सू० २।२० वैशारद्याम्)। **उक्तोऽर्थः।**
- 'इदमहमनृतात् सत्यमुपैमि' (वा० सं० २।५)। **सत्यं श्रयामीत्याह।**
- 'उप त्वायानि' (बृह० उ० २।१।१४)। **शिष्य इत्युपसीदानि, शिष्यभावेनोपायानि।**
- 'नाग्निं चित्वा रामामुपेयात्' (तै० सं० ५।६।८।३)।
- 'अग्निं चित्वा न रामामुपेयात्। रामा रमणायोपेयते न धर्माय' (नि० १२।१३)। **उपेयात् संविशेत्, व्यवायं चरेत्, संभवेत्।**
- 'न मांसमश्नीयात्। न स्त्रियमुपेयात्' (तै० ब्रा० १।१।९।७)। **उक्तोऽर्थः।**
- 'वाच्यश्चानुपयन्पतिः' (मनु० ९।४)। **अनुपयत् असंविशन्, मैथुनमनाचरन्, असंभवन्। उपयन्नपयन्धर्मो विकरोति हि धर्मिणम् इति न्यायः। उपयन् आगच्छन्।  अपयन् अपगच्छन्। देवं हि मानुषोपेतं भृशं सिध्यति। मानुषोपेतं पौरुषेण सहचरितम्।**
- 'यद्युपेतो भूमिजोषणादि समानमाहिताग्नेरोदकान्तस्य गमनात्' (पा० गृ० ३।१०।१०)। **उपेत उपनीतः। गुरुं शिष्य इति प्रपन्न इत्यक्षरार्थः।**
- 'उपेतः स्त्रीणामनुपेतस्य चोच्छिष्टं वर्जयेत्' (आप० ध० २।९।७)। **उक्तोऽर्थः।**
- 'भवा नो अग्ने सुमना उपेतौ' (ऋ० ३।१८।१)। **उपेतिः प्राप्तिः। उपस्थितिः सान्निध्यम्।**
- 'का त उपेतिर्मनसो वराय' (ऋ० १।७६।१)। **उपेतिरुपगमनम्। तवोचितमपगमनम् इत्यर्थः।**
- 'उपायन उषसां गोमतीनाम्' (ऋ० २।२८।२)। **उपायनमुपागमनम्। अथोपायनमुपग्राह्यमुपहारस्तथोपदेत्यमरः। उपायनमुपढौकनम्।**
- 'स होपायनकीर्ताऽ उवास' (श० ब्रा० १४।९।१।११)। **उपायनकीर्तिः=शिष्यभावेनोपैमीति संशब्दनम्।**
- 'अशूद्राणामदुष्टकर्मणामुपायनम्' (आप० ध० १।१।१।६)। **उपायनमुपनयनम्।**
- 'अत्र वा व्रतोपायनम्' (का० श्रौ० २।२।५)। **व्रतोपायनं व्रतग्रहणम्। अन्यत्राप्यस्मिन्सूत्रे ६।२।४ इत्यत्र व्रतोपायनमित्येतदर्थकः प्रयोगः।**
- 'उपायाः शिक्षमाणानां बालानामुपलालनाः' (वा० प० २।२३८)।
- 'अथाग्नेरुपायि ह्येतत्कर्म यदग्निकर्म' (श० ब्रा० ६।६।१।४)। **उपायि सहयोगि। सहचारि।**
- 'अनित्या गुणा अपायिन उपायिनश्च' (भाष्ये)। **आगमोपायिन इति समुदितोर्थः।**
- 'सवर्णोपायी' (का० श्रौ० १८।६।२६)। **सवर्णामुपैति संविशति न शूद्रामित्यर्थः।**
- 'एकोऽधः प्राङ्शायी मध्वाश्यृतुजायोपायी' (का० श्रौ० ५।२।२१)। **उक्तोऽर्थः।**
- 'उपेतारमुपेयं च सर्वोपायांश्च कृत्स्नशः। एतत् त्रयं समाश्रित्य प्रयतेतार्थसिद्धये' (मनु० ७।२१५)॥ **उपेतारमात्मानम्, उपेयं प्राप्तव्यम् इति मेधातिथिः कुल्लूकश्च। संस्कृतशार्मण्यकोषे त्वन्यथाऽर्थापितम्। यः शत्रूयमाणः तर्जयमान उपैति स उपेतेत्युक्तम्।**
- 'वायवः स्थोपायवः स्थ' (तै० सं० १।१।१)। **उपायव आगन्त्र्यो दोहनकाले।**

## ईक्ष्
- {उपेक्ष्}
- ईक्ष् (ईक्ष दर्शने)।
- 'किमुपैक्षिष्ठाः' (श० ब्रा० ११।५।३।३)। **गार्हपत्यमग्निं किमैक्षिष्ठा इत्याह। इहोपसर्गो धात्वर्थानुवादी, नार्थेऽन्तरं करोति।**
- 'दमयन्त्यपि कल्याणी प्रासादस्था ह्युपैक्षत' (भा० वन० ७४।५)। **साध्वपश्यदित्यर्थः।**
- 'तत्र यत् प्रीतिसंयुक्तं काये मनसि वा भवेत्। वर्तते सात्त्विको भाव इत्युपेक्षेत तत्तथा' (भा० शां० २०५।२९)॥ **उपेक्षेत उपेत्य ईक्षेत सम्यग्जानीयात्।**
- 'अथापिधायाक्षिणी उपेक्षेत तद्यथा बटरकाणि संपतन्तीव दृश्यन्ते' (ऐ० ब्रा० ३।२।४)। **उपेक्षेत नेत्रसमीपं पश्येत्।**
- 'देवा वै पशून् व्ययजन्त ते रुद्रमन्तरायंस्तान् वामदेव्यस्य स्तोत्र उपेक्षते' (पञ्च० ब्रा० ७।९।१३)। उपेक्षत उपेत्य पश्यति (हन्तुकामो रुद्रः)।
- 'नोपेक्षेत क्षणमपि राजा साहसिकं नरम्' (मनु० ८।३४४)। **नोपेक्षेत न तत्रोदासीत, न तस्मिन्प्रमाद्येत्। न तमवगणयेत्, न तत्रानादरः स्यात्।**
- 'यो मां विप्रकृतां क्षुद्रैरुपेक्षध्वम्' (भा० वन० १२।२६)। **उपेक्षध्वमुपेक्षध्वे उदाध्वे मयि।**
- 'चारेण च सुप्रयुक्तेन शत्रोः शक्ति व्यपेक्षया। गूढेन चरता तत्त्वमुपेक्षितमिदं मया' (रा० ५।३०।४)॥ **उपेक्षितमुपलब्धमन्विष्य विज्ञातम्। शत्रोः शक्तिमवेक्षता। …तावदवेक्षितमिदं मयेति पाठान्तरम्।**
- 'तं ह पितोपेक्ष्योवाच' (श० ब्रा० १२।२।१।९)। **उपेक्ष्य=विलोक्य अभिवीक्ष्य, तत्र पुत्रे विलोचने व्यापार्य।**
- 'न हि शक्ष्यामि कौरव्यान्नश्यमानानुपेक्षितुम्' (भा० उ० १५७।३४)। **उपेक्षितुमुपद्रष्टुम्। अयमेवार्थ इति तस्माद् यास्यामि तीर्थानि सरस्वत्या निषेवितुम् इत्युत्तरार्धान्निश्चीयते।**
- तस्मादेतदुपेक्ष्यतममित्याहुः' (ऐ० ब्रा० ३।२)। **एतत् प्रउगशस्त्रम्। अतिशयेनोप समीपे ईक्षणीयमादरणीयमित्यर्थ इति सायणः।**
- 'एवम् उच्चावचेष्वर्थेषु निपतन्ति त उपेक्षितव्याः' (नि० १।११।३)। **उपेत्य द्रष्टव्याः। सम्यक् परीक्षणीयाः।**
- 'तदल्पमपि नोपेक्ष्यं काव्ये दुष्टं कदाचन' (काव्यादर्शे १।७)। **उपेक्ष्यमसूर्क्ष्यम्, अनादरणीयम्।**
- 'उपेक्षा ब्रह्मचर्यं च परित्यागश्च सर्वशः' (भा० आश्व० ३८।८)। **उपेक्षा औदासीन्यम्।**

## उक्ष्
- {उपोक्ष्}
- उक्ष् (उक्ष सेचने)।
- 'आपो देबीरित्यधस्तादुपोक्षति' (का० श्रौ० ६।३।२९)। **उपोक्षति प्रोक्षति।**

## उन्द्
- {उपोन्द्}
- उन्द् (उन्दी क्लेदने)।
- 'आप उन्दन्तु ते तनुं दीर्घायुत्वाय वर्चसे' (इत्युपोद्य (आप० श्रौ० ८।१।४।१)। **उपोद्य आर्द्रीकृत्य क्लेदयित्वा।**

## ऊह्
- {उपोह्}
- ऊह् (ऊह वितर्के)।
- 'ताः कुसिन्धमुपौहन्' (तै० ब्रा० २।३।६।१)। **उपौहन् प्राप्नुवन्। कुसिन्धं शिरोव्यतिरिक्तं देहम्।**
- 'चतुर्धा बह्मौदनं व्युद्धृत्य सर्पिषोपसिच्य… ऋत्विग्भ्य उपोहति' (आप० श्रौ० ५।१।५।९)। **उपोहति समर्पयति प्रापयति प्रयच्छति।**
- 'तमाज्येन सन्तार्य ध्रुवाया उपोहति' (आप० श्रौ० ३।१।१।१०)। **ध्रुवायाः समीपं गमयतीत्यर्थः।**
- 'साक्षादिव व्यवहितं शब्देनार्थमुपोहते' (वा० प० २।२१५)। **उपोहते समर्पयति।**
- 'पश्चाच्छम्यामुपोहति' (का० श्रौ० २।५।४)। **(दृषदो) ऽधस्तात्प्रवेशयतीत्यर्थः।**
- 'उपोह्यन्ते स्वरा येन यस्माद् गीतं प्रवर्तते। तस्मादुपोहनं प्रोक्तं शुष्काक्षरसमन्वितम्' (ना० शा० ३१।१२५)॥
- 'उपोह्यमाने द्यूते' (भा० सभा० २०५१)। **उपोह्यमाने प्रक्रम्यमाणे प्रारभ्यमाणे।**
- 'उपोह्य रुचिरां नावम्' (रा० २।५२।६)। **उपोह्य इतः प्रेर्य।**
- 'महद् धनुः सज्जमुपोह्य लक्ष्मणः' (रा० २।८७।२३)।
- 'उपोढशब्दा न रथाङ्गनेमयः' (शा० ७।१०)। **उपोढो जातः।**
- 'उपोहश्च समूहश्च क्षत्तारौ ते प्रजापते' (अथर्व० ३।२४।७)। **उप समीपम् ऊहति प्रापयति धान्यादिकमित्युपोहः। एतत्संज्ञको देव इति सायणः॥**

## ऋ
- {उपार्}
- ऋ (ऋ गतिप्रापणयोः)।
- 'मोष्वन्याँ उपारतम्' (ऋ० ८।५।१३)। **मोपारतं मोपगमतम्।**
- 'युवं शिञ्जारमुशना उपारथुः' (ऋ० १०।४०।७)। **अभ्युपपत्तुकामावुपससृपथुः।**
- 'यदाशसा निःशसाऽभिशसोपारिम जाग्रतो यत्स्वपन्तः' (ऋ० १०।१६४।३)। **उपारिम प्रामदाम, अस्खालिष्म।**
- 'यदस्मृति चकृम किञ्चिदग्न उपारिम चरणे जातवेदः' (अथर्व० ७।१०६।१)। **उपार्तं लुप्तमकार्ष्म। यत्कर्मानुष्ठाने मूढा अभूमेत्यर्थः।**
- 'मोपाराम जिह्वयेयमानम्' (रुद्रम्) (अथर्व० ११।२।१७)। **मोपाराम मा उपगच्छाम इति सायणः। मा विरुधाम मा तं रुद्रं पर्यवस्थिष्महि इति केचित् साम्प्रतिकाः।**

## ऋच्छ्
- {उपार्च्छ्}
- ऋच्छ् (ऋच्छ गतीन्द्रियप्रलयमूर्तिभावेषु)।
- 'स इन्न्वै तमपार्च्छति' (तै० सं० १।५।९।६)। **उपार्च्छति उपरुध्य पीडयति।**

## ऋध्
- {उपार्ध्}
- ऋध् (ऋधु वृद्धौ)।
- 'तस्मादेतत् क्षत्रिय एव नक्षत्रमुपेर्त्सेत्' (श० ब्रा० २।१।२।१७)। **अस्मिन्नेव नक्षत्रे (चित्रायाम्) ऽग्न्याधानमिच्छेन्निर्वर्तयितुमित्याह। उपपूर्वादृधेः सन्नन्ताल्लिङि रूपम् इडभावपक्षे।**

## ऋष्
- {उपार्ष्}
- ऋष् (ऋष गतौ)।
- 'अथ दक्षिणा युग्यमुपार्षति' (श० ब्रा० ५।४।३।८)। **उपार्षति प्राजति।**

## एष्
- {उपेष्}
- (एषृ गतौ)।
- 'पराङ्मित्र एषत्वर्वाची गौरुपेषतु' (अथर्व० ६।६७।३)। **उपेषतु उपेषतामुपैतु।**
- 'उपेषन्तमुदुम्बलम्' (अथर्व० ।८।६।१७)। **छद्मनोपयन्तम्, त्सरन्तम्। सायणस्तु सर्वत इच्छन्तम्। गर्भिणी कुत्रास्त इत्यन्विष्यन्तम् इत्याह।**

## कूज्
- {उपकूज्}
- कूज् (कूज अव्यक्ते शब्दे)।
- 'चक्रवाकोपकूजिताम्' (ह्रदिनीम्) (भा० वन० २५१२)। **चक्रवाकविरुताकुलामित्याह।**

## कृ
- {उपकृ}
- कृ (डुकृञ् करणे)।
- 'अल्पं वा बहु वा यस्य श्रुतस्योपकरोति यः। तमपीह गुरुं विद्याच्छ्रुतोपक्रियया तया' (मनु० २।१४९)॥ **श्रुतस्योपकरोति श्रुते प्रकर्षं करोति, श्रुतमुपबृंहयति।**
- 'उपैनामितः कुर्वीमहि' (श० ब्रा० ११।१।६।२१)। **एनां प्राचीं दिशमुपकुर्वीमहि वर्धयेम सबलां कुर्याम श्रेयसीं चरेम।**
- 'धृष्टद्युम्नं तु पाञ्चाल्यमानीय स्वं निवेशनम्। उपाकरोदस्त्रहेतोः' (भा० आदि० ६४०८)। **उपाकरोत् समवर्धयत्।**
- 'न पूर्वं गुरवे किञ्चिदुपकुर्वीत धर्मवित्' (मनु० २।२४५)। **नोपकुर्वीत न दद्यात्।**
- 'हरिमुपकरुते' (१।३।३२ सूत्रे कौमुद्यां दीक्षितः)। **उपकुरुते सेवते।**
- 'ते (भृत्याः) प्राणैरप्युपकुर्वते' (पञ्चत० १।९५)। **उक्तोऽर्थः।**
- 'सा लक्ष्मीरुपकुरुते यया परेषाम्' (कि० ७।२८)। **उपकुरुते साहाय्यमाचरति।**
- 'उप ते गा इवाकरं वृणीष्व दुहितर्दिवः' (ऋ० १०।१२७।८)। **उपाकरमुपेत्य त्वां स्तुतिभिरभिमुखी करोमीत्याह।**
- 'गायत्रस्तूपकुर्वाणः' (गौ० ध० १०।११)।  
- 'उपकुर्वाणो ब्रह्मचारी यो गृहस्थो बुभूषति। एधो दकस्योपस्कुरुते' (६।१।१३९ सूत्रे वृत्तौ)। **एध उदके गुणान्तरमौष्ण्यमाधत्ते इत्यर्थः। कन्यामुपस्कुरुते। अलं करोतीत्यर्थः। उपस्कुर्वन्ति ब्राह्मणाः समवयन्तीत्यर्थः।**
- 'अत्रानुक्तं स्मृत्यन्तरवशादुपस्क्रियते' (आप० ध० १।१६।२ इत्यत्र उज्ज्वलायां हरदत्तः)। **उपस्क्रियतेऽध्याह्रियते।**
- 'क्रीत्वा स्वयं वाप्युत्पाद्य परोपकृतमेव वा' (मनु० ५।३२)। **परोपकृतं परेण दत्तम्।**
- 'गता नाशं तारा उपकृतमसाधाविव जने' (५।२५ मृच्छ०)। **उपकृतमुपकारोऽनुग्रहः।**
- 'यन्ममोपकृतं शक्यं प्रतिकर्तुं न तन्मया' (रा० ४।३२।८)। **उक्तोऽर्थः।**
- 'उपस्कृतं ब्रूते।' **साध्याहारमाह।**
- 'सितातपत्रव्यजनैरुपस्कृतः' (भा० पु० १।११।२७)। **उपस्कृतोऽलङ्कृतः।**
- 'उपस्कृता ब्राह्मणाः।' समुदिताः समवेता इत्यर्थः।**
- 'सम्पीड्यात्मानमार्यत्वात्त्वया कश्चिदुपस्कृतः' (भा० अनु० १२४।१४)। **उपस्कृतो गणान्तरं प्रापितः, उन्नमितः।**
- 'अकृत्रिममसंहार्यं प्राकृतं निरुपस्कृतम्। अध्यात्मं सुकृतम्…' (भा० शां० २१५।१६)॥ **निरुपस्कृतं गुणाधानमलापकर्षणसंस्कारहीनम्।**
- 'एषोऽनुपस्कृतः प्रोक्तो योघधर्मः सनातनः' (मनु० ७।९८)। **अनुपस्कृतोऽविकृतोऽविगर्हितः।**
- 'मांसं यच्चानुपस्कृतम्' (मनु० ३।२५७)। **अनुपस्कृतमविकृतम्। पूतिगन्धादिरहितम्।**
- 'न हीदानी सहाया मे परीप्सन्त्यनुपस्कृताः' (भा० द्रोण० १५०।२९)।
- 'तस्मात् सर्वधर्ममास्थाय सुव्रताः सत्यवादिनः। लोकस्य गुरवो भूत्वा ते भवन्त्यनुपस्कृताः' (भा० शां० ११।२५)॥ **अनुपस्कृता निःसंशया इति नीलकण्ठः। शब्दमर्यादयायमर्थः कथं लभ्यत इति न सुज्ञानम्।**
- 'अनुपस्कृता रतिः।' **अकृत्रिमेत्यर्थः।**
- 'शास्त्रोपस्कृतशब्दसुन्दरगिरः' (कवयः) (भर्तृ० २।१२)। **उपस्कृताः संस्कृताः।**
- 'राजतं चानुपस्कृतम्' (मनु० ५।११२) (अद्भिरेव शुध्यति)। **अनुपस्कृतं रेखादिगुणान्तराधानरहितमिति कुल्लूकः।**
- 'प्रादेशमात्रं भूमेस्तु यो दद्यादनुपस्कृतम्' (भा० अनु० ३३३५)। **अनुपस्कृतं कण्टकगुल्माद्यपहारेण समीकरणेन च यन्न प्रसाधितम्।**
- 'आभिषेचनिकं चैव सर्वमेतदुपस्कृतम्' (रा० )। **उपस्कृतं सज्जीकृतम्।**
- 'सत्योऽयं प्रतितर्को मे परेण त्वमुपस्कृतः' (रा० ६।१०४।७)। **उपस्कृत उत्कोचादिना विकारं प्रापित इति तिलकः।**
- 'ब्राह्मणार्थे गवार्थे च देहत्यागोऽनुपस्कृतः' (मनु० १०।६२)। **अनुपस्कृतः प्रयोजननिरपेक्षः। निष्कारणः।**
- 'शक्तिश्चेच्छयनं दद्यात्सर्वोपस्करसंयुतम्' (मात्स्य पु० ९६।१८)। **उपस्करो गृहोपकरणम्।**
- 'रमणीयाश्च ये केचित् क्रीडार्थाश्चाप्युपस्कराः' (रा० २।३०।४४)। **क्रीडार्था उपस्कराः स्वर्णमयपुत्रिकाद्युपकरणानीति तिलकः।**
- 'जातरूपमयादिपुत्रिका भोजनोपस्करैः सह' (भा० अनु० ५३।२२)। **उपस्करो व्यञ्जनम्।**
- 'सश्रवणचित्रकृत्तिकोपस्करवाहिभिः पापर्द्धिकपरिजनैः' (नलचम्प्वाम् १)। **उपस्करो मृगयोपयोगि साधनम्, समूहश्च।**
- 'मङ्गलालम्भनीयानि प्राशनीयान्युपस्करान्। उपानिन्युः…' (रा० २।६५।९)॥ **उपस्करा दर्पणवस्त्राभरणादयः।**
- 'अद्य स्त्रिय उपरता इति मन्य इत्युपस्कार्यम्' (रा० २।८६।१४) **इत्यत्र गोविन्दराजो भूषणे। उपस्कार्यमध्याहार्यम्।**
- 'उपस्करो रथस्यासन्नापः सर्वाश्च निम्नगाः' (भा० कर्ण० ३४।२४)। **उपस्करो बन्धादिसामग्रीति नीलकण्ठः।**
- 'उपस्करैरधिष्ठानैः' (भा० द्रोण० १४८।४२)।
- 'सूपस्करेषु शुभ्रेषु महत्सु च महारथाः' (भा० वि० ३१।१७)। **उपस्करो रथाङ्गं चक्रम्।**
- 'पञ्च सूना गृहस्थस्य चुल्ली पेषण्युपस्करः' (मनु० ३।६८)। **उपस्करो गृहोपकरणं कुशसंमार्जन्यादि।**
- 'वेदोपकरणे चैव स्वाध्याये चैव नैत्यके' (मनु० २।१०५)। **वेदोपकरणे वेदाङ्गे।**
- 'भोजनान्यथ पानानि सर्वोपकरणानि च' (भा० वन० १०३८)। **उपकरणानि उपेयोपायाः।**
- 'पुरुषः प्रधानं तस्योपकरणमन्यत्।' (सुश्रुत० १।४।५)। **उपकरणमङ्गभावं गतं साधनम्।**
- 'वीतं सस्तूपकरणं बन्धने मृगपक्षिणाम्' (अमरः)। **उपकरणं करणं साधनम्।**
- 'स्वायत्तसिद्धे राज्ञो हि प्रजोपकरणं मता' (कथा० १५।५८)। **उपकरणं परिच्छदः।**
- 'कर्मोपकरणाः शूद्राः शिल्पिन कारवस्तथा' (मनु० १०।१२०)। **कर्मणैव स्वव्यवसायेनैवोपकुर्वन्ति सेवन्त इति कर्मोपकरणाः।**
- 'सौधोऽस्त्री राजसदनमुपकार्योपकारिका' (अमरः)। उपकार्येति चोपकारिकेति चोभे राजसदनस्य पटमण्डपस्य नामधेये।**
- 'पुन्नागनागकरवीरकृतोपकारे तस्मिन्गृहे' (सुश्रुत०)। **उपकारः संस्कारो ऽलङ्कारः।**
- 'सर्वोपि जनो विरूपकरणे समर्थो भवति नोपकरणे' (पञ्चत०)। **उपकरणं साधूकरणं समाधानम्। अनुग्रह इति संस्कृतशार्मण्यकोषः। सोऽयं प्रकरणविरुद्धः, अनन्तरपूर्व विरूपकरण इति श्रवणात्।**

## कृत्
- {उपकृत्}
- कृत् (कृती छेदने)।
- 'अपृष्ट्वा बुद्धिसम्पन्नान् वैद्यान्वानरचापलात्। यत्किञ्चनप्रलापी त्वं वाक्शरैरुपकृन्तसि' (रा० ४।१८।५)॥ **उपकृन्तसि तुदसि विध्यसि। निर्णयसागरमुद्रिते पुस्तके वाक्शरैरुपकृन्तसीति नास्ति।**

## कृष्
- {उपकृष्}
- कृष् (कृष विलेखने)।
- 'उत्सादयति लोकांस्त्रीन् स्त्रियश्चाप्युपकर्षति' (रा० १।१६।७)। **उपकर्षति बलादात्मसमीपं प्रापयति।**
- 'पाण्युपकर्षं पाणिनोपकर्षं धानाः संगृह्णाति' (पा० ३।४।४९ सूत्रे वृत्तौ)। **पाणिना संनिकृष्येत्यर्थः।**
- 'चक्रे विसृष्टमजयेश्वर षोडशारे निष्पीड्यमानमुपकर्ष विभो प्रपन्नम्' (भा० पु० ७।९।२२)॥ **उपकर्ष उद्धृत्यात्मसमीपं प्रापयेत्यर्थः।**

## कॄ
- {उपकॄ}
- कॄ (कॄ विक्षेपे)।
- 'नोपकिरन्त्युत्तरवेदिम्' (श० ब्रा० २।५।१।१८)। **उत्खाय न कुर्वन्ति।**
- 'तमाखूत्कर उपकिरति' (श० ब्रा० २।७।२।१०)। **उपकिरति निक्षिपति, उपक्षिपति।**
- 'तेषां वा अर्धान् उपकिरन्ति' (रा० ब्रा० ३।६।२।२२)। **उपकिरन्ति मृदोपचिन्वन्ति।**
- 'अथोत्तरतः सिकता उपकीर्णा भवन्ति' (श० ब्रा० १४।१।३।१४)। **उपकीर्णाः समीपे कीर्णाः।**
- 'रत्नोपकीर्णां वसुधाम्' (भा० अनु० ३१६२)। **रत्नोपकीर्णां रत्नाचिताम्।**
- 'उपस्कीर्ण हन्त ते वृषल भूयात्' (पा० ६।१।१४१ सूत्रे वृत्तौ)। **हे वृषल तथा ते विक्षेपोऽस्तु यथा हिंसामनुबध्नीयादित्यर्थः।**
- 'उपस्कारं काश्मीरका लुनन्ति' (पा० ६।१।१४० सूत्रे वृत्तौ)। **विक्षिप्य लुनन्तीत्यर्थः।**

## क्लृप्
- {उपक्लृप्}
- क्लृप् (कृपू सामर्थ्ये)।
- 'सर्वत्रातिकृतं भद्रे व्यसनायोपकल्पते' (रा० ५।२४।२१)। **उपकल्पते कल्पते ऽलं भवति समर्थो भवति।**
- 'वार्यपि श्रद्धया दत्तमक्षयायोपकल्पते' (मनु० ३।२०२)। **अक्षयाय अक्षयसुखाय। उपक्लृपिः पूर्वत्रार्थ एव।**
- 'यथा दुग्धेस्थितं सर्पिर्न स्वादायोपकल्पते' (भा० पु० १।२।६९)। **स्वादाय नोपकल्पते स्वादितुं न लभ्यते।**
- 'वधं नार्हति चेन्द्रोपि तत्रेदमुपकल्पते' (भा० ६।१८।४३)। **इदमुपकल्पते इदं युक्तं भवति।**
- 'अतो यतमदस्य कर्मोपकल्पेत्' (श० ब्रा० ६।२।२।१५)। **अस्य योग्यं भवेत्, एतदर्हं स्यात्।**
- 'धर्मस्य ह्यापवर्ग्यस्य नार्थोऽर्थायोपकल्पते' (भा० पु० १।२।९)। **नार्थायोपकल्पते प्रयोजनवान्भवितुं नार्हति।**
- 'केशश्मश्रु लोमनखानि वापयित्वोपकल्पयते' (बौ० ध० २।१०।१७।९१)। **उपकल्पयते ऽर्जयति।**
- 'तानि दक्षिणपार्श्वे तु भुञ्जानस्योपकल्पयेत्' (सुश्रुत० १।४६।५०२)। **समीपं ढौकयेदित्यर्थः।**
- 'महोक्षं वा महाजं वा श्रोत्रियायोपकल्पयेत्' (याज्ञ० १।१०९)।
- 'तस्यैते पुरस्ताद् रक्षितार उपक्लृप्ता भवन्ति' (श० ब्रा० १३।४।२।५)। **उपक्लृप्ताः सज्जाः।**
- 'चतस्रो जाया उपक्लृप्ता भवन्ति' (श० ब्रा० १३।४।१।८)। **सेवायामुपस्थिता भवन्तीत्याह।**
- 'यस्त्वेतान्युपक्लृप्तानि द्रव्याणि स्तेनयेन्नरः' (मनु० ८।३३३)। **उपक्लृप्तानि उपयोगार्थं कृतसंस्काराणीति कुल्लूकः।**
- 'रन्तिदेवस्य यज्ञे ताः पशुत्वेनोपकल्पिताः' (भा० अनु० ३३५१)। **उपकल्पिताः संकल्पिता निश्चिता नियताः।**
- 'सदश्वैरुपकल्पितान् रथान्' (भा० आदि० ४०९८)। **उपकल्पितान् युक्तान्।**
- आसनेषूपक्लृप्तेषु बर्हिष्मत्सु' (मनु० ३।२०८)। **उपक्लृप्तेषु न्यस्तेषु।**
- 'वक्ष्याम्यतः परं कृत्स्नामाहारस्योपकल्पनाम्' (सुश्रुत० १।४६।५०४)। **उपकल्पना समीपे ढौकना।**

## क्रम्
- {उपक्रम्}
- क्रम् (क्रमु पादविक्षेपे)।
- 'नयेन विधिदृष्टेन यदुपक्रमते परान्' (भा० सभा० १७।३)। **उपक्रमत उत्सहत इति नीलकण्ठः। एवं सति परानिति द्वितीया नोपपद्यते। संस्कृतशार्मण्यकोषस्तु उपैति आचरतीत्येवं व्याख्याति। तदेवादोषं भाति।**
- 'उपचक्राम तौ वाग्भिर्मृद्वीभिः' (रा० ४।२।२)। **व्यवजहार, उपेयायेति वा।**
- 'राज्ञस्तस्याज्ञया देवी वसिष्ठमुपचक्रमे' (भा० आदि० १७७।४३)। **उपचक्रमे उपचक्राम उपेयाय।**
- 'उपक्रामति जन्तूंश्च उद्वेगजननः सदा' (भा० अनु० १४५।३४)। **उपक्रामति उपद्रवति।**
- 'उप क्रमस्व पुरुरूपमाभर वाजं नेदिष्ठमूतये' (अथर्व० २०।८५।४)। **उपक्रमस्व उपक्राम उपगच्छ।**
- 'धर्मो यतः स्यात् तदुपक्रमेत' (रा० २।२१।५८)। **उपक्रमेत प्रारभेत।**
- 'उपाक्रामत काकुत्स्थः कृपणं बहु भाषितुम्' (रा० २।१०३।६)। **उपाक्रामत उपाक्रमत प्रकान्तवान् प्रारब्ध।**
- 'तानादाय कुमारांस्तु नगरायोपचक्रमे' (हरि० १।२६।४२)। **नगरं गन्तुमारेभ इत्याह।**
- 'गृहीत्वा तानि वैदेही गमनायोपचक्रमे' (रा० ७।४६।११)। **उक्तोऽर्थः।**
- 'सरुजमात्मवन्तमुपकरणवन्तमुपक्रमेत्' (सुश्रुत० चि० ५।२८)। **उपक्रमेत् उपक्रामेत् उपचरेत्, चिकित्सेत्।**
- 'नोपक्रमेदविदितं रोगं किञ्चिच्चिकित्सकः' (का० सं० खिल० रक्तगुल्म० श्लो० ६५)। **उक्तोऽर्थः।**
- 'साध्यासाध्यं विदित्वोपक्रमते स भिषक् स्मृतः।' (शुक्र० २।१८४)। **साधुः प्रयोगः, आत्मनेपदं तु दुष्प्रयुक्तम्।**
- 'ममापि चर्मरत्नमुपायोपक्रान्तो यदि प्रयच्छेत्' (दशकु०)। **उपक्रान्तो वशे कृतः।**
- 'उपक्रान्ते प्रमुञ्चति' (का० श्रौ० ८।४।२०)। **उपक्रान्ते समाप्ते (सीवनकर्मणि) ग्रन्थिं विस्रंसयतीत्याह। अन्यत्र दुर्लभोऽयमर्थः।**
- 'उपक्रम्यः कथमयं कश्चास्योपक्रमः' (का० सं० खिल० रक्तगुल्म० श्लो० १२)। **उपक्रम्यः चिकित्स्यः।**
- 'वयस्य, एवमादिभिरनुपक्रम्योऽयमातङ्कः' (विक्रम० ३)। **उक्तोऽर्थः।**
- 'पप्रच्छ प्रयोजनमुपक्रमे' (भा० वन० ९८।८)। **उपक्रम आगमनम्। ज्ञात्वाऽऽरम्भ उपक्रम इत्यमरः। उपक्रमो वशीकारे समारम्भे चिकित्सने इति कोषान्तरम्।**
- 'मूत्रप्रभार्तवविट्प्रभार्तवयोरप्यसाध्यत्वादेवोपक्रमं नाभ्यधादिति' (अष्टाङ्ग० शारीर० १।१५-१६ सूत्रे हृदयबोधिकाकारस्य वचनम्)। **अर्थस्तूदितचरः।**
- 'शरीरपतितानां तु शारीरवदुपक्रमः' (सुश्रुत० १।१।२६)।
- 'तस्य चायमुपक्रमः' (महावीर० ४।४)। **उपक्रमो बुद्धिपूर्व आरम्भः।**
- 'तानानयेद् वशं सर्वान्सामादिभिरुपक्रमैः' (मनु० ७।१०७)। **उपक्रमा उपायाः।**
- 'क्रमशो मण्डलं चिन्त्यं सामादिभिरुपक्रमैः' (याज्ञ० १।३४५)।
- 'अशोचन् प्रतिकुर्वीत यदि पश्येदुपक्रमम्' (भा० शां० ३३०।१५)। **उक्तोऽर्थः।**
- 'किं वा मम वधायैष उपक्रमो मन्थरकस्य' (पञ्चत०)। **उपक्रमः प्रारम्भः।**
- 'उपायतः समारब्धाः सर्वे सिध्यन्त्युपक्रमाः' (वि० पु० १।१३।७८)। **उपक्रमा आरम्भाः कर्माणि। हरिवंशे (२।५।५३) प्येषोऽन्यूनातिरिक्तः पाठः स्थितः।**
- 'यद्यप्यकृतकृत्यानामीदृशः स्यादुपक्रमः' (रा० ५।६४।३०)। **उपक्रम आचारो व्यवहारो वृत्तिः।**
- 'यत्तु सम्यगुपक्रान्तं कार्यमेति विपर्ययम्' (का० नी० सा० १२।१९)। **उपक्रान्तमारब्धम्।**

## क्री
- {उपक्री}
- क्री (डुक्रीञ् द्रव्यविनिमये)।
- 'घटादीनुपक्रीय' (हितोप० )। **क्रयेण प्राप्य।**  

## क्रीड्
- {उपक्रीड्}
- क्रीड् (क्रीडृ विहारे)।
- 'उपक्रीडन्ति तान्राजन् शुभाश्चाप्सरसां गणाः' (भा० अनु० ८१।३०)। **उपक्रीडन्ति उपेत्य क्रीडन्ति समीपे क्रीडन्ति। उपसर्गवशात् सकर्मकत्वम्।**

## क्रुश्
- {उपक्रुश्}
- क्रुश् (क्रुश आह्वाने रोदने च)।
- 'उपक्रुष्टं जीवितं सन्त्यजेयुः' (भा० उ० २५।८)। **उपक्रुष्टं निन्दितं सापवादम् अवगीतम्।**
- 'बोधिसत्वः किल कस्मिंश्चिदनुपक्रुष्टगोत्रचारित्रे… महति ब्राह्मणकुले जन्म-परिग्रहं चकार' (अवदा० ब्राह्मणजा०)। **अनुपक्रुष्टे अनवगीते गोत्र-चारित्रे यस्य तस्मिन्।**
- 'न शक्नोम्युपक्रोशं पृथिव्यां धातुमात्मनः' (रा० ३।६२।२६)। **उपक्रोशोऽपवादः।**
- 'प्राणैरुपक्रोशमलीमसैर्वा' (रघु० २।५३)। **उक्तोऽर्थः।**

## क्लिद्
- {उपक्लिद्}
- क्लिद् (क्लिदू आर्द्रीभावे)।
- 'विरुद्धानामुपक्लिन्नपूतीनां भक्षणेन च' (चरक० सू० २४।८)। **उपक्लिन्नं शुच्यत् कालपरिवासेन निर्यद्रसम्।**

## क्षर्
- {उपक्षर्}
- क्षर् (क्षर संचलने)।
- 'उप क्षरन्ति सिन्धवो मयोभुव ईजानं यक्ष्यमाणं च धेनवः' (ऋ० १।१२५।४)। **समीपे क्षरन्ति स्रवन्ति स्यन्दन्ते। प्रीणयन्तीत्यर्थः।**
- 'सर्वतो वा एताः स्वधा यजमानमुपक्षरन्ति। यदेतानि हवींष्याज्यं धानाः करम्भः परिवापः पुरोडाशः पयस्येति' (ऐ० ब्रा० ८।५)। **उक्तोऽर्थः।**

## क्षि
- {उपक्षि}
- क्षि (क्षि क्षये)।
- 'नू नो रास्व… द्युमदग्ने सुवीर्यं वर्षिष्ठमनुपक्षितम्' (ऋ० ३।१३।७)। **अनुपक्षितं व्यये क्रियमाणे ऽप्यनुपक्षीणम्। अक्षय्यमित्यर्थः।**

## क्षि
- {उपक्षि}
- क्षि (क्षि निवासगत्योः)।
- 'देवो न यः पृथिवीं विश्वधाया उपक्षेति हितमित्रो न राजा' (ऋ० १।७३।३)। **पृथिवीमुपक्षेति पृथिव्यां निवसति।**
- 'शुचिरपस्सूयवसा अदब्ध उपक्षेति' (तै० सं० २।१।११।११)। **उपक्षेति उपक्षियति उपगच्छति प्राप्नोति।**
- 'उग्रा त इन्द्र स्थविरस्य बाहू उप क्षयेम शरणा बृहन्ता' (अथर्व० १९।१५।४)। **उपक्षयेम प्राप्नुयाम।**

## क्षिप्
- {उपक्षिप्}
- क्षिप् (क्षिप प्रेरणे)।
- 'कशयोपक्षिपति' (श० ब्रा० १।४।४।१५)। **उपक्षिपति क्षिपति प्रेरयति। नार्थ उपेन।**
- 'परस्परं वाग्भिरुपक्षिपन्ति' (रा० ५।११।११)। **उपक्षिपन्ति प्रेरयन्ति समुत्साहयन्ति समुद्धर्षयन्ति।**
- 'छन्नं कार्यमुपक्षिपन्ति न्यायेन दूरीकृतम्' (मृच्छ० ९।३)। **मन्दमुपन्यस्यन्ति, आरात् प्रस्तुवन्तीत्यर्थः।**
- 'वपुषि वधाय तत्र तव शस्त्रमुपक्षिपतः' (मालती० ५।३१)। **उपक्षिपतः प्रास्यतः। शत्रन्तात् षष्ठी।**
- 'ततः परस्ताल्लोकालोकनामाऽचलो लोकालोकयोरन्तराले परित उपक्षिप्तः' (भा० पु० ५।२०।३४)। **उपक्षिप्तः स्थितः।**
- 'चरणानुरूपः खलु तत्र भवत्या अधिकार उपक्षिप्तः' (माल० ३)। **उपक्षिप्तः प्रारब्धः।**
- 'गोमुखेन स्मितं सद्य उपक्षिप्तं कथान्तरम्' (बृ० श्लो० सं० ८।२०)। **उक्तोऽर्थः।**
- 'त्वयि उपक्षिप्त आत्मा' (माल० २)। **उपक्षिप्तो निक्षिप्तो न्यस्तः समर्पितः।**
- 'उपक्षिप्तस्य चान्नस्य बाष्पेणोर्ध्वं प्रसर्पता' (सुश्रुत० कल्प० १।११)। **उपक्षिप्तस्य भोक्तुं दत्तस्य।**
- 'ननु भणामि तस्मिन् साधनीये कृत उपक्षेपः' (माल० ३)। **उपक्षेपः प्रारम्भः। प्रस्तावः स्यादुपक्षेप इति वैजयन्ती।**
- 'कर्णनासाच्छेदोपक्षेपभीषिताभ्याम्' (दशकु०)। **उपक्षेपः प्रस्तावः कीर्तनम्।**
- 'नाट्यार्थोपक्षेपः पूर्वं प्रस्तावनाऽऽमुखं च स्यात्' (१।६।३९ अमरोद्घाटने स्वामी)। **उपक्षेपः संक्षेपेण कथनम्।**

## ख्या
- {उपख्या}
- ख्या (ख्या प्रकथने, चक्षिङ आदेशो वा)।
- 'तस्मादपि सुतमिस्रायामुपैव किंचित् ख्यायते' (श० ब्रा० ४।१।२।१३)। **उपाख्यायते उपदृश्यते प्रज्ञायते।**

## गम्
- {उपगम्}
- गम् (गम्लृ गतौ)।
- 'उताशितमुप गच्छन्ति मृत्यवः' (ऋ० १०।११७।१)। **उपगच्छन्ति प्राप्नुवन्ति। आशितस्तृप्तः।**
- 'उप वायवः शरणं गमेयम्' (ऋ० १।१५८।३)।
- 'अग्नेः प्रियं धामोपजगाम' (श० ब्रा० २।२।३।४)
- 'आशिष उपगच्छति' (श० ब्रा० ४।५।७।९)। **उक्तोऽर्थः।**
- 'आत्मेति तूपगच्छन्ति ग्राहयन्ति च' (ब्रह्म सू० ४।१।३)। **उपगच्छन्ति अभ्युपगच्छन्ति।**
- 'सुप्तां मत्तां प्रमत्तां वा रहो यत्रोपगच्छति' (मनु० ३।३४)।
- 'नोपगच्छेत्प्रमत्तोपि स्त्रियः मार्तवदर्शने' (मनु० ४।४०)। **उपगच्छति गच्छति मैथुनाय प्रवर्तते।**
- 'यं सनातनपितरमुपागमत् स्वयम्' ( )। **उपागमत् पर्यग्रहीत्, अवृत।**
- 'सह पत्न्या विशालाक्ष्या नारायणमुपागमत्' (रा० २।६।१)। **उपागमत् उपासिष्ट।**
- 'ग्रहास्तमुपगच्छन्ति सारमेया इवामिषम्' (भा० स्त्री० ४।६)। **उपगच्छन्ति वेगेनोपयान्ति।**
- 'यन्मामधर्मेणोपगच्छत' (भा० कर्ण० ४५।१२)। **मय्यन्याय्यमाचरतेत्याह।**
- 'प्रतिकूलतामुपगते हि विधौ विफलत्वमेति बहुसाधनता' (शिशु० ९।१६)। **उपगते गते प्राप्ते।**
- 'पादन्यासो लयमुपगतः' (माल० २।८)। **उपगतोऽनुसृतवान्।**
- 'स वै सर्वमवाप्नोति वेदान्तोपगतं फलम्' (मनु० २।१६०)। **वेदान्तोपगतं वेदान्तेष्वभ्युपगतम्।**
- 'दृष्टान्तोपगत' (भा० अनु० ४९।१७)। **उपगतं प्रतिज्ञातम्।**
- 'हेम्नैवोपगतं मणिम्' (भा० शां० ४५।१४)। **उपगतं प्रत्युप्तम्।**
- 'गृहीत्वोपगतं दद्यादृणिकायोदयं धनी' (ना० मनु० १।९८)। **मयाऽधिगतमिति विन्यस्ताक्षरं पत्रं दद्यादित्यर्थः।**
- 'धनी वोपगतं दद्यात्स्वहस्तपरिचिह्नितम्' (याज्ञ० २।९३)। **उपगतं प्रवेशपत्रमिति मिताक्षरा।**
- 'अलङ्कारत्रयं सत्यवता यदनुप्रेषितं तदुपगतम्' (मुद्रा० ६)। **उपगतमधिगतम्।**
- 'मयापि लेखस्याशून्यार्थं किञ्चिदनु प्रेषितं तदुपगमनीयम्' (मुद्रा० ६)। **उपगमनीयमुपगतं प्राप्तमिति निवेद्यम्।**
- 'सीमन्ते च त्वदुपगमजं यत्र नीपं वधूनाम्' (मेघ० ६७)। **उपगम आगमः।**
- 'व्यावर्ततान्योपगमात् कुमारी' (रघु० ६।६० भा०)। **उपगमः समीपगमनम्।**
- 'अप्राप्तस्य हि प्रापणमुपगमनम्' (मी० १२।१।२१ शा० भा०)। **उपगमनं कल्पना।**

## गाह्
- {उपगाह्}
- गाह् (गाहू विलोडने)।
- 'सारथैर्बहुशश्चास्य पृतनामुपगाहतः' (रा० ६।३१।३९)। **उपगाहतः=अन्तः प्रविशतः।**

## गुप्
- {उपगुप्}
- गुप् (गुपू रक्षणे)।
- 'गम्भीरवेधा उपगुप्तवित्तः' (पृथुः) (भा० पु० ४।१६।१०)। **उपगुप्तवित्तः सम्यक् प्रच्छन्नधनः।**

## गुह्
- {उपगुह्}
- गुह् (गुहू संवरणे)।
- 'यजमानस्य पशुन्पाही त्यग्निष्ठेऽतस्यग्न्यगारे वा पुरस्तात्प्रतीचीं शाखामुपगूहति पश्चात्प्राचीं वा' (आप० श्रौ० १।१।२।१०)। **उपगूहति अप्रकाशां करोतीति धूर्तस्वामी।**
- 'औदुम्बरीं शाखामुपगूहति' (श० ब्रा० ५।४।३।२५)। **उपगूहति तिरस्करोति संवृणोति प्रच्छादयति गोपायति।**
- 'सोपागूहद् भुजाभ्यां तु ऋषिं प्रीत्या नरर्षभ' (भा० अनु० १९।७९)। **उपागूहत् आश्लिष्यत्, उपाश्लिष्यत्, आलिङ्गत्, पर्यरभत।**
- 'तरङ्गहस्तैरुपगूहतीव' (रघु० १३।६३)।
- 'अपूजयन्कुलज्येष्ठान् उपागूहन्त बालकान्' (भट्टि० १७।२)। **उक्तोऽर्थः।**
- 'साऽयोध्यामुपगूहते' (रा० १।२४।९)। **आवृत्य प्रवहतीत्यर्थः**
- 'पुण्याश्च नद्यः सलिलोपगूढाः' (हरि० ३।३५।५०)। **सलिलेन च्छन्नाः सलिलस्य पूर्णा इत्यर्थः।**
- 'पृथिव्यां पृथिवीहेतोः पृथिवीपतयो हताः। पृथिवीमुपगुह्याङ्गैः सुप्ताः कान्तामिव प्रियाम्' (भा० द्रोण० १४८।४८-४९)॥ **उपगुह्य=आलिङ्ग्य।**
- 'उपगूहनशेषो वा पूर्वः' ( का० श्रौ० ६।१०।६)। **संवरणमन्त्रस्यायं शेष इत्यर्थः।**

## गॄ
- {उपगॄ}
- गॄ (गॄ शब्दे)।
- 'उप ये त्वा गृणन्ति वह्नयः' (ऋ० १।४८।११)। **उपगृणन्ति स्तुवन्त आकारयन्ति उपह्वयन्ते। वह्नयो यज्ञनिर्वाहकाः।**
- 'दयानुवृत्त्या च नाम ते कृत्यपक्षम् …उपगृणीते' (अवदा० जा० २३)। **उपगृणीत उपदिशति।**

## गॄ
- {उपगॄ}
- गॄ (गॄ निगरणे)।
- 'स्नेहनस्यं न चोपगिलेत्' (सुश्रुत० २।२३७।८)। **उपगिलेत् निगिलेत्।**

## गै
- {उपगै}
- गै (कै गै शब्दे)।
- 'उपगायन्ति बीभत्सुं नृत्यन्त्यप्सरसां गणाः' (भा० आदि० १२३।५३)। **उपगायन्ति समीपे पुरो वा गायन्ति।**
- 'उपास्मै गायता नरः' (ऋ० ९।११।१)।
- 'गणास्त्वोप गायन्तु मारुताः' (अथर्व० ४।१५।४)। **त्वां (पर्जन्यम्) उपश्लोकयन्त्वित्याह।**
- 'तान् हैतदुपजगौ' (श० ब्रा० ११।५।५।८)। **इह प्रजापतिः कर्ता। धातुः त्रियासामान्ये संशब्दने व्याहरणे वर्तते।**
- 'अति रेचयेद् यदन्य उपगायेद् यदन्य उपशृणुयात् तस्मात्स्वयम्प्रस्तुतमनुपगीतम्' (श० ब्रा० ४।६।९।१७)। **उपगायेत्=गायेत्।**
- 'उपगीयमाना भ्रमरै राजन्ते वनराजयः' (भा० वन० ११६०६)। **उपगीयमाना गानशब्देन पूर्णाः।**
- 'उपगीयमानो गन्धर्वैर्बुभुजे विषयान् प्रियान्' (वि० पु० १।१७।६)। **उपगीयमान उपश्लोक्यमानः, स्तूयमानः।**
- 'उपगीतोपनृत्तश्च गन्धर्वाप्सरसां गणैः' (भा० उ० १२३।४)। **उपगीतः समीपे कृतगानः।**
- 'उपगानं कृत्वा' (माल० २।)। **प्रारम्भिकं गानमुपगानम्।**
- 'उपगादर्शनाच्च' (का० श्रौ० ६।७।३)। **उद्गातरि गायति सति तमनुसृत्य ये गायन्ति त उपगाः।**

## ग्रह्
- {उपग्रह्}
- ग्रह् (ग्रह उपादाने)।
- 'अथोपयमन्योपगृह्णाति' (श० ब्रा० १४।२।१।१७)। **उपगृह्णाति आदत्ते।**
- 'स मृत्युमुपगृह्णाति गर्भमश्वतरी यथा' (भा० आदि० ५६२२), तन्त्रा० २।२९, पञ्चत० १।४१५ चाणक्य सू० १९)। **उपगृह्णाति धत्ते।**
- 'अथास्या उदपात्रमूधसि च मुखे चोपगृह्णीयात्' (ऐ० ब्रा० ५।२७)। **उपगृह्णीयात् समीपे गृह्णीयात्।**
- 'तस्याञ्जलिना ब्रह्महत्यामुपागृह्णात्' (तै० सं० २।५।१।२)।
- 'तस्यै रसः परापतत् तं बृहस्पतिरुपागृह्णात्' (तै० सं० २।१।७।६)। **निर्गमनकाल एव ग्रहणमुपग्रहणमिति भट्टभास्करः।**
- 'कृतोपसंग्रहणौ तौ सावित्री…आतिथ्येन यथाक्रममुपजग्राह'  (हर्ष०)। **उपजग्राह प्रतिजग्राह, सच्चकार।**
- 'यथासम्भाषितं च कृत्यपक्षमुपग्राहयेत्' (कौ० अ० १३।५।५)। **धनादिदानेन प्रीणयेदित्यर्थः।**
- '…अरविन्दनाभम्। धियोपगृह्णन्' (भा० पु० ३।२२।२१)। **मनसा ध्यायन्नित्यर्थः।**
- 'तदुपगृहीतेन म्लेच्छराजबलेन' (मुद्रा० १)। **उपगृहीतेन उद्वलितेन अवष्टब्धेन समर्थितेन।**
- 'अमर्षोपगृहीतानां मन्युसन्तप्तचेतसाम्' (का० नी० सा० १०।१) **अमर्षेण वशीकृतानामित्यर्थः। विग्रहो भवतीति शेषः।**
- 'दक्षिणेन वा सव्योपगृहीतेन' (पाणिना) (आश्व० गृ० ४।७।१०)। **उपगृहीतोऽधस्तान्निहितेन हस्तेन कृतालम्बः।**
- 'तवैव पादानुपगृह्यं संमता' (रा० २।२७।२२)। **उपगृह्य उपसङ्गृह्य गृहीत्वा।**
- 'उपगृह्य तु वैराणि सान्त्वयन्ति नराधिप' (भा० शां० १३९।७३)। **उपगृह्य अवसाय्य, अन्तं नीत्वा।**
- 'उपगृह्य शिरो राज्ञः कैकेयीं प्रत्यभाषत' (रा० २।६६।२)। **उपगृह्य अङ्के कृत्वा।**
- 'मणिवरमुपगृह्य' (रा० ५।३६।७७)। **उपगृह्य वशे कृत्वा, अधिकृत्य, स्वीकृत्य।**
- 'तेजो वा अद्भ्यो भूयस्तद्वा एतद् वायुमुपगृह्याकाशमभितपति' (छां० उ० ७।११।१)। **उपगृह्य सहायमादाय।**
- 'अथ व्रजत्सु दिवसेष्वेकदा भैरवाचार्यो राजानमुपह्वरे सोपग्रहमवादीत्' (हर्ष० तृ० उ०)। **सोपग्रहं साभ्यर्थनमिति शङ्करमिश्रकृतः सङ्केतः।**
- 'अमित्रोपग्रहं चास्य ते कुर्युः क्षिप्रमापदि' (भा० शां० ९६।१४)।** उपग्रह आनुकूल्यमुपकारः साहायकम्।**
- 'वशंगतो रिपुर्यश्च विचलेद् दुरुपग्रहः' (का० नी० सा० ८।६८)। **दुरुपग्रहः कथमप्यात्मसात्कर्तुं न शक्यः। वंशागत इति पाठान्तरम्।**
- 'क्रियते प्राणरक्षार्थं सर्वदानमुपग्रहः' (का० नी० सा० ९।१७) **इति सन्धिविशेषस्योपग्रहाख्यस्य लक्षणोक्तिः। सर्वथा शत्रुपग्रहहेतुत्वादुपग्रह इति तदाख्योपपत्तिः। कौटल्यस्तु–योऽहं स भवान्, मम यद् द्रव्यं तद्भवत इत्युपग्रहः सान्त्वमितीत्थं तत्स्वरूपमाह' (कौ० अ० २।२८।१०)।**
- 'सुप्तिङुपग्रहलिङ्गनराणाम्' (पा० ३।१।८५ सू० भा०)। **अत्र न्यासः-लादेशव्यङ्ग्यक्रियाविशेषो मुख्य उपग्रहः। इह तद् व्यक्तिनिमित्तत्वात्परस्मैपदात्मनेपदयोरुपग्रहशब्दो वर्तते।**
- 'चूर्णादीन्यप्राणिषष्ठ्याः' (पा० ६।२।१३४)। **अत्र चूर्णादीन्यप्राण्युपग्रहादिति पाठान्तरम्। उभयथा ह्याचार्य्येण शिष्याः सूत्रं प्रतिपादिताः। उपग्रह इति षष्ठ्यन्तमेव पूर्वाचार्य्योपचारेण गृह्यत इति काशिका। पूर्वाचार्य्या हि षष्ठ्यन्तमुपग्रह इत्येवमुपचरन्ति स्मेति न्यासः। प्रग्रहोपग्रहौ वन्द्याम् इत्यमरः।**
- 'उच्चावचान् उपग्राहान् राजभिः प्रापितान् बहून्' (भा० सभा० ५२।४०)। **उपग्राह उपहारः।**
- 'उपग्राह्यमुपदा भवति। तदत्र वस्तुनि नोपालम्भनीयो राक्षसः। आ नन्दराज्यलाभादुपग्राह्यश्च' (मुद्रा० ५)। **उपग्राह्यः सङ्ग्राह्य आत्मीयः करणीयः।**
- 'एकद्रव्ये साज्ये वेदेनोपग्रहणम्' (का० श्रौ० १।१०।६)। **उपग्रहणं ग्रहणम्। वेदो दर्भमुष्टिः।**
- 'वेदोपग्रहणार्थाय तावग्राहयत् प्रभुः। काव्यं रामायणम्…' (रा० १।४।४)॥ **वेदोपग्रहणं वेदार्थावबोधनम्। वेदोपबृंहणार्थायेति पाठान्तरम्।**
- 'स राजा जनप्रकाशेनाडम्बरेण प्रत्ययितानमात्यान् पापजनोपग्रहणार्थं जनपदं नगराणि च प्रेषयामास' (अवदा० जा० १०)। **उपग्रहणम् बन्धनम्।**
- 'प्रियोपग्रहैश्च तामुपगृह्णीयात्' (का० सू० ५।२।२६)। **उपगृह्णीयाद्वशे कुर्यात्।**

## घ्रा
- {उपघ्रा}
- घ्रा (घ्रा गन्धोपादने)।
- 'ययातिरुपजिघ्रन् (धूम) वै निपपात महीं प्रति' (भा० उ० १२१।१२)।
- 'आमोदमुपजिघ्रन्तौ' (रघु० १।४३)। **उपेत्य घ्राणमुपघ्राणम्।**

## चर्
- {उपचर्}
- चर् (चर गतिभक्षणयोः)।
- 'उपाचरद् घोरतपो जितात्मा' (भा० आश्रम० १९।१८)। **उपाचरद् आचरत्। अचरत्। उपेन नार्थः।**
- 'सर्वोपि महार्हैस्तमुपचारैरुपाचरत्' (कथा० ६१।२२५)। **उपाचरत् असेवत।**
- 'सममुपचर भद्रे सुप्रियं चाप्रियं च' (मृच्छ० १।१३१)। **उपचर भजस्व सेवस्व।**
- 'गिरिशमुपचचार प्रत्यहं सा सुकेशी' (कु० १।६०)। **उपचचार सिषेवे, वरिवसामास।**
- 'अभ्युत्थानादिभिरुपचारैरुपाचरन्' (शि० पु० ६।१।२९)। **उपाचरन् सदकुर्वन्, समभावयन्।**
- 'स्थान इयमपि देवीशब्देनोपचर्यते' (विक्रम० ३)। **उपचर्यते सत्क्रियते भूष्यते।**
- 'गात्राणि कुङ्कुमालेपैरुपाचर्यन्त च स्वयम्' (राज० ८।१८९७)। **स्वादु सुगन्धि सलिलममृतमुपचरन्ति लोकाः। अमृतशब्देन व्यपदिशन्ति, अमृतशब्दं तत्रार्थे व्यवहरन्ति भाक्तम्।**
- 'ईदृशे हि लौकिकास्तोभशब्दमुपचरन्ति' (मी० ९।२।३९ सूत्रे शा० भा०)। **उपचरन्ति व्यवहरन्ति, प्रयुञ्जते। उदाहरति च शबरः--देवदत्तेन सभायां परं प्रलपता बहुस्तोभं कथितम् इति।**
- 'क्रियां हि लोके कर्मेत्युपचरन्ति' (पा० १।३।१४ सूत्रे भाष्ये)। **उपचरन्ति व्यपदिशन्ति।**
- 'सूपचरणाह तेऽसावस्तु यामधस्तादुपचरसि' (श० ब्रा० १।९।१।८)। **अधस्तादुपचरसि नीचैः स्पृशसि।**
- 'निकृत्योपचरन्वध्य एष धर्मः सनातनः' (भा० वन० ११।७)। **निकृत्योपचरन् छलेन वर्तमानः, छद्मनाऽऽचरन्।**
- 'नूनं मित्राणि ते रक्षः साधूपचरितान्यपि' (भा० अनु० १२४।१०)। **साधूपचरितानि सम्यक् सेवितानि।**
- 'यस्मान्मिथ्योपचरितं ह्यस्त्रलोभादिह त्वया' (भा० शां० ३।३०)। **मयि मिथ्या व्यवहृतं त्वयेत्याह।**
- 'मिथ्योपचरितास्तात जन्मप्रभृति बान्धवाः' (भा० उ० १२४।३२)। **मिथ्योपचरिताः प्रतारिताः।**
- 'मिथ्योपचर्य ते तं तु' (हरि० १।२१।१५)। **वञ्चयित्वेत्यर्थः। अनृजु व्यवहृत्येति त्वक्षरार्थः।**
- 'विविक्तशिशिरोपचारान्नान्यच्छरणम् अस्ति' (विक्रम०)। **उपचारः प्रयोगः।**
- 'तेन वाक्योपचारेण विस्मिता राजसत्तमाः' (भा० उ० १६२।४५)। **वाक्योपचारो वाक्यप्रयोगः।**
- 'एष उ तत्र दीक्षितस्योपचारः' (श० ब्रा० ३।१।१।१०)। **उपचार आचार आचरणं वृत्तं वृत्तिः, व्यवहारः।**
- 'नानृतं वदेत्तावत्सत्यमेवोपचारः' (श० ब्रा० २।२।२।२०)। **उक्तोऽर्थः।**
- 'हृदयविहित वैरा गूढमन्त्रोपचाराः' (पञ्चत० )।
- 'हितोपचारमूलं जीवितमतो विपर्यासान्मृत्युः' (चरक० विमान० ३।३८)। **हितोपचारः पथ्यसेवनम्।**
- 'अधः शयीताधस्तादिव हि श्रेयस उपचारः' (श० ब्रा० १०।१।१।११)। **उपचारः सेवाऽऽदरो वा।**
- 'उपचाराभिचाराभ्यां धर्ममावाहयस्व वै' (भा० आदि० १२२।४३)। **उपचारः समादरः।**
- 'मिथ्योपचारैश्च वशीकृतानाम्' (हितोप० १।७५)। **उपचारो दाक्षिण्यमभ्युत्थानादिः सत्कारश्च।**
- 'व्रतचर्योपचारं च' (मनु० १।१११)। **उपचारो गुर्वादीनामभिवादनोपासनादि।**
- 'अवैरकृत्सूपचारः समो निन्दाप्रशंसयोः' (भा० शां० २२०।१२)। **सूपचारः शाठ्यवर्जितादरः।**
- 'अलमुपचारयन्त्रणया' (माल० ४। )। **उपचारोऽभ्युत्थानादिलक्षणः समुदाचारः।**
- 'न ते गात्राण्युपचारमर्हन्ति' (शा० ३।१७)। **उक्तोऽर्थः।**
- 'पुरस्तादुपचारस्तस्य यत्प्रतिषेधति' (नि० १।४।९)।
- 'उपरिष्टादुपचारस्तस्य येनोपमिमीते' (नि० १।४।९)। **उपचारः प्रयोग इति स्कन्दस्वामी। प्रयोग उच्चारणं वा विन्यासो वा।**
- 'उपचारपदं न चेदिदं त्वमनङ्गः कथमक्षता रतिः' (कु० ४।९)। **परस्य रञ्जनार्थं यदसत्यभाषणं स उपचार इति मल्लिः। प्रसादनाराधनोपचाराश्चेति हलायुधः।**
- 'रामभद्र इत्येव मां प्रत्युपचारः शोभते तातपरिजनस्य' (उत्तर० १)। **उपचार आलाप आभाषणं सम्बोधनम्।**
- 'अचेतनेष्वपि चेतनवदुपचारा दृश्यन्ते' (पा० ४।३।८६ सूत्रे भाष्ये)। **उपचारो गुणक्रियादिकथनम्।**
- 'भारतप्रसिद्धे ऽनन्तरापत्येऽश्वत्थाम्नि द्रौणायन इति प्रयोगस्तूपचारात्' (पा० ४।१।१०३ सूत्रे वृत्तिः)। **उपचारो लक्षणा, गौणी वृत्तिः।**
- 'इत्थं विधिज्ञेन पुरोहितेन प्रयुक्तपाणिग्रहणोपचारा' (कु० ७।८६)। **उपचारो विधिः, संस्कारः।**
- 'एष इष्टेरुपचारः' (श० ब्रा० १।३।५।१०)। **उपचारो विधिः, प्रचरणविधा।**
- 'यो वाव कर्म करोति स एव तस्योपचारं वेद' (श० ब्रा० ६।५।५।१७)। **उक्तोऽर्थः।**
- 'प्रकीर्णाभिनवोपचारं' (राजमार्गम्) (रघु० ७।४)। **उपचारः पुष्पप्रकरादिः।**
- 'स ददर्शाथ मञ्चेषु… उपचारवत्सु' (रघु० ६।१)। **उपचारो राजोपकरणम् इति मल्लिः।**
- 'उत्तरतउपचारो वै यज्ञः' (श० ब्रा० ३।४।३।१९)।
- 'उत्तरत उपचारो विहारः' (बौ० ध० १।७।१।१)। **उपचारः संचारः।**
- 'समन्त्रं सोपचारं च समोक्षविनिवर्तनम्' (अस्त्रं प्रतिजग्राह) (भा० वन०)। **सोपचारं सेतिकर्तव्यताकमिति नीलकण्ठः। एवं व्याख्यानेप्यर्थस्तु न स्फुटति। मोक्षविनिवर्तनयोः प्रयोगप्रतिसंहारयोरुक्तयोः सतोः किं स्विदन्यदवशिष्यते यदितिकर्तव्यतेत्युच्येत।**
- 'विसर्जनीयस्थानिकस्य सकारस्थोपचार इत्येषा संज्ञा पूर्वाचार्यकृता' (पा० १।४।६७ सूत्रे न्यासे)।
- 'सहचरणादिनिमित्तेनातद्भावे तद्वदभिधानमुपचारः' (१।२।१४ सूत्रे न्यायभाष्ये)।
- 'उपचारस्तत्त्वचिन्तायामनुपयोगीति प्रेक्षवतामनुपादेयः' (स्याद्वाद० १५ हेम०)। **उपचार आरोपः।**
- 'अनन्तलोकाप्तिमथो प्रतिष्ठां विद्धि त्वमेतं निहितं गुहायाम्' (कठोप० १।१।१४)। **अनन्तलोकाप्तिसाधनमिति यावत्। कारणे कार्योपचारः। आयुर्वे घृतमित्यत्र यथा। उपचार आरोपः।**
- 'अस्ति त्रयोदशो मास उपचारः' (शां० ब्रा० ७।१०)। **उपचार आवापिकः।**
- 'उपचर्यः स्त्रिया साध्व्या सततं देववत् पतिः।' (मनु० ५।१५४)। **उपचर्य उपचार्यः सेव्यः।**
- 'अग्निवच्चोपचर्या वै ब्राह्मणाः' (भा० अनु० ८।२३)। **उपचर्याः पूज्याः।**
- 'त्वग्भेदी व्रणः सूपचरः' (सुश्रुत० १।८३।१२)। **सूपचरः सुलभचिकित्सः।**
- 'पिता पुत्राय सूपचरः' (श० ब्रा० २।३।४।३०)। **सूपायनशब्दव्याख्यायामिदमुक्तम्। सूपचरः सुखेन गम्यः।**
- 'उष्णोदकोपचारी स्यात्' (अष्टाङ्ग० सूत्र० १६।२६)। **उष्णजलस्योपयोक्तेत्यर्थः।**
- 'अवन्नवन्तीरुप नो दुरश्चर' (ऋ० ७।४६।२)। **उपचर अन्तिक एहि।**

## चाय्
- {उपचाय्}
- चाय् (चायृ पूजानिशामनयोः)।
- 'इष्टाल्ँलोकानवाप्स्यामो गुरुवृद्धोपचायिनः' (भा० शां० १८।३९)। **गुरुवृद्धोपसेविन इत्यर्थः।**

## चि
- {उपचि}
- चि (चिञ् चयने)।
- 'यानि धर्मे कपालान्युपचिन्वन्ति वेधसः' (तै० सं० १।५।१०।३)। **उपचिन्वन्ति उपदधति, उपस्थापयन्ति।**
- 'तद्व्यसनसक्तस्य वैचित्यमुपचीयते' (शि० भा० १६।३४)। **उपचीयते वर्धते प्रकृष्यते। निदिग्धोपचिते इति पर्यायौ पठत्यमरः। भवेदुपचितं दिग्धे समृद्धे वाच्यलिङ्गवदिति च मेदिनी।**
- 'स्थैर्यमाधुर्यधैर्याद्यैर्गुणैरुपचितो हितः' (स्कन्दपु० का० ४।१२।६३)। **उपचितः समृद्धः, व्याप्त इत्यर्थः।**
- 'अगारादभिनिष्क्रान्तः पवित्रोपचितो मुनिः' (मनु० ६।४१)। **उपचितो युक्तः।**
- 'नास्ति क्षितिर्नोपचितिः कदापि पयोदवृत्तेः खलु चातकस्य।' **उपचितिर्वृद्धिः।**
- 'यच्च नः प्रेक्षमाणानां सर्वधर्मोपचायिनाम्' (भा० उ० १३७।१६)। **धर्मोपचायिनां धर्मवर्धनशीलानाम्।**

## चिन्त्
- {उपचिन्त्}
- चिन्त् (चिति स्मृत्याम्)।
- 'तत्तथैवास्तु भद्रं ने स्वार्थमेवोपचिन्तय' (भा० उ० ९६।५२)। **उपचिन्तय चिन्तय। उपेन नार्थः।**

## जन्
- {उपजन्}
- जन् (जनी प्रादुर्भावे )।
- 'इहैव सा शुनी गृध्री सूकरी चोपजायते' (याज्ञ० ३।२५६)। **उपजायते पुनर्जायते।**
- 'यः शब्द उपजायते तस्यासावर्थो योऽर्थ उपजायते' (पा० १।२।४५ सूत्रे भाष्ये)। **उपजायतेऽधिको जायते।**
- 'यस्य चागमे यदुपजायते स तस्यार्थ इति गम्यते' (मी० ४।१।१५ शा० भा०)। **उक्तोऽर्थः।**
- 'पञ्चमे पञ्चमे वर्षे द्वौ मासावुपजायतः' (भा० वि० ५२।३)। **उपजायत उपजायेते।**
- 'वेद मासो धृतव्रतो द्वादश प्रजावतः। वेदा य उपजायते' (ऋ० १।२५।८)। **उपजायतेऽधिको जायते।**
- 'नोपजनं स्मरन् इदं शरीरं स यथा प्रयोग्य आचरणे युक्त एवमेवायमस्मिञ्शरीरे प्राणो युक्तः' (छां० उ० ८।१२।३)। **उपजनं सहजातमनुषक्तं स्वेन। स्मरन्नित्यस्य प्राणः कर्ता।**
- 'अथोपजनाश्रयं कर्मवैगुण्यं मिथ्यासम्प्रयोगः' (न्याय० २।१।५८)। **उपजन उत्पत्तिः।**
- 'गुरुरेवैनमनुशास्ति आतदुच्चारणसामर्थ्योपजनम्' (न्यायमं०)। **उक्तोऽर्थः।**
- 'कृत्वाय सा महीमुखां मृन्मयीं योनिमग्नये' (वा० सं० ११।५९)। **कृत्वाय क्त्वो यक। छान्दस उपजनः (उवटः)। उपजन आगमः। यदर्थो निर्जयतिस्तदर्थ एव विनिर्जयतिः। शब्दोपजनो नार्थोपजनः। उपजन उपचयो वृद्धिः। आधिक्यम्।**
- 'पितामहाः पितरः प्रजोपजा' (अथर्व० ११।१।९)। **प्रजा पुत्रदुहित्रादिरूपा, उपजा तत्पुत्रादिरूपा (सायणः)।**
- 'विक्रये पण्यानामर्घवृद्धिरुपजा' (कौ० अ० २।२४।६)।
- 'व्रीहियवयोर्वा एतदुपजं यच्छमी धान्यम्' (श० ब्रा० १।१।१।१०)।

## जप्
- {उपजप्}
- जप् (जप जल्प व्यक्तायां वाचि जप मानसे च)।
- 'क्षेत्रस्थेषु च सस्येषु शत्रोरुपजपेन्नरान्' (भा० शां० ६९।३८)। **उपजपेद् भेदयेत्।**
- 'उपजप्यानुपजपेत्' (मनु० ७।१९७ )। **उक्तोऽर्थः।**
- 'तेषु तेषु चाकृत्येषु प्रासरन् परोपजापाः' (दशकु०)। **उपजापः स्वपक्षं प्रति प्रच्छन्नं प्रेरणम्।**

## जल्प्
- {उपजल्प्}
- जल्प् (जल्प व्यक्तायां वाचि)।
- 'अन्योन्यमुपजल्पन्तः शनैश्चुर्मिथः कथाः' (रा० २।११६।३)। **उपजल्पन्त उपेत्य जल्पन्तः।**
- 'अनाहूतोपसृष्टानामनाहूतोपजल्पिनाम्। ये लोकास्तान्हतः कर्ण मया त्वं प्रतिपत्स्यसे' (भा० आदि० १३६।१८)।

## जीव्
- {उपजीव्}
- जीव् (जीव प्राणधारणे)।
- 'इतः प्रदानमुत देवा उपजीवन्ति, अमुतः प्रदानं मनुष्या उपजीवन्ति' (तै० सं० ३।२।९।७)। **उपजीवन्ति आश्रित्य जीवन्ति, संश्रयन्ते।**
- 'एतस्यैवानन्दस्यान्यानि भूतानि मात्रामुपजीवन्ति' (बृह० उ० ४।३।३२)। **उक्तोऽर्थः।**
- 'सुजीवं नित्यशस्तस्य यः परैरुपजीव्यते। राम तेन तु दुर्जीवं यः परानुपजीवति' (रा० २।१०५।७)॥ **उपजीवति उपाश्रित्य जीवति।**
- 'इदं कविवरैः सर्वैराख्यानमुपजीव्यते' (भा० आदि० २।८९)। **उपजीव्यते आश्रीयते।**
- 'मनुष्याश्चोपजीवन्ति यस्य शिल्पं महात्मनः' (हरि० १।३।४८)। **उक्तोऽर्थः।**
- 'उपजीवा स्थोपजीव्यासं सर्वमायुर्जीव्यासम्' (अथर्व० १९।६९।२)। **उपशब्दोऽधिकवचनः। उपजीवा अधिकजीवनवन्तः।**
- 'स निर्भाज्यः स्वकादंशात् किंञ्चिद् दत्त्वोपजीवनम्।' (मनु० ९।२०७)। **उपजीवनं लोकयात्रार्थं धनम्।**

## जुष्
- {उपजुष्}
- जुष् (जुषी प्रीतिसेवनयोः)।
- 'उपेमं यज्ञं पितरो मे जुषन्ताम्' (अथर्व० १८।४।४०)। **उपजुषन्तामुपेत्य सेवन्ताम्।**
- 'इत्याचारादसि यदि मया प्रश्रयेणोपजुष्टः' (महावीर० ३।२६)। **उपजुष्टः सेवितः।**

## ज्ञा
- {उपज्ञा}
- ज्ञा (ज्ञा अवबोधने)।
- 'पिशाचास्तस्मान्नश्यन्ति न पापमुपजानते' (अथर्व० ४।३६।८)। **उपजानते जानते। शब्दोपजनो नार्थोपजनः।**
- 'किम्वेतावन्मात्रमुपजानीत यथेदमितो ऽन्यथा ऽसत्' (श० ब्रा० १।६।१।४)। **उपजानीत उपायं चिन्तयेत्।**
- 'ताः प्रजाः प्रजापतिं पितरमेत्योपाधावन्नुप तं यज्ञक्रतुं जानीहि येनेष्ट्वा… वरुणपाशेभ्यः… सम्प्रमुच्येमहि' (शां० ब्रा० ५।३)। **उपजानीहि नूतनमुपायमुपलभस्व।**
- 'ते ह्यादित्या ऊचुः। उपजानीत यथाऽस्मानेवाङ्गिरसो यजान्' (श० ब्रा० ३।५।१।१४)।
- 'उपतज्जानीत यथेयमस्मास्वेव राद्धिरसदिति' (श० ब्रा० ८।६।३।२)। **उदितचर एवार्थः।**
- 'उपज्ञाते' (पा० ४।३।११५)। **विनोपदेशेन ज्ञातमुपज्ञातमिति वृत्तिः। उपज्ञा ज्ञानमाद्यं स्यात् (अमरः)।**
- 'अथास्य सांवत्सरिकस्य चौलं कुर्वन्ति यथर्षि यथोपज्ञं वा' (भा० गृ० १।२८)। **यथोपज्ञम्--यथा स्वकुले पितृपितामहप्रपितामहानामाचार इति भाष्यम्।**
- 'यज्ञ इति किमुपज्ञः। यज्ञः श्रद्धोपज्ञः' (बौधायनीये कर्मान्तसूत्रे १।२)। **श्रद्धोपज्ञः श्रद्धोपक्रम इति तत्रस्थं भाष्यम्।**
- 'तां बुद्धिमुपजिज्ञासुस्तम्' (भा० शां० १०४।३७)। **उपजिज्ञासुरुपलिप्सुः।**
- 'तेऽसुरा आत्तवचसः… तत्रैतामपि बाचमूदुरुपजिज्ञास्याम्। स म्लेच्छः' (श० ब्रा० ३।२।१।२३-२४)। **उपजिज्ञास्यां दुरवगमाम् अर्थहीनाम्।**

## तप्
- {उपतप्}
- तप् (तप सन्तापे)।
- 'आहिताग्निश्चेदुपतपेत्' (आश्व० गृ० ४।१।१)। **उपतपेत्=उपतप्येत, उपतप्तो रुग्णः स्यात्, आमयश्चेत्तं विन्देत्।**
- 'स किं मामेतदुपतपसि योऽहमनेन न प्रेष्यामि' (छां० उ० ३।१६।७)। **उपतपसि रुजसि सामयं करोषि, अकुशलिनं सम्पादयसि मान्द्यं मे जनयसि।**
- 'तं चेदस्मिन्वयसि किं चिदुपतपेत्' (छां० उ० ३।१६।२)।
-  'यदि दीक्षितस्योपतपेत्' (श० ब्रा० १२।३।५।२)। **यदि दीक्षितस्य सतो यजमानस्य शरीरावयवे रुजा स्यादित्याह।**
- 'मानसेन हि दुःखेन शरीरमुपतप्यते। अयःपिण्डेन तप्तेन कुम्भसंस्थमिवोदकम्' (भा० वन० २।२५)॥ **उपतप्यते रुज्यते, उष्णी भवति।**
- 'उपतप्यामहे तपः' (अथर्व० ७।६१।२)। **उपतप्यामहे=तप्यामहे=अर्जयामः।**
- 'उपतप्तोदका नद्यः पल्वलानि सरांसि च' (रा० २।५९।५)। **उपतप्तोदकाः शुष्कोदकाः।**
- 'तानीषद् इवोपतप्य' (श० ब्रा० २।५।२।१४)। **तानतुषान् यवान् किंचित्सोष्मणः सम्पाद्य।**
- 'बन्धोपतापैश्च भवेद् विशेषः' (सुश्रुत० २।३७६।८)। **उपतापस्तापनम्।**
- 'विवक्षितं ह्यनुक्तमुपतापं जनयति' (शा० ३)। **उपताप आधिः, मानसी व्यथा।**
- 'आप्ता ह्यवितर्कस्मृतिविभागविदो निष्प्रीत्युपतापदर्शिनश्च' (चरक० विमान० ४।४)। **उपतापो द्वेषः।**
- 'उपतापी वसीयान्भूत्वा ऽन्नमिच्छति' (श० ब्रा० ८।५।२।१)। **उपतापी उपतापवान्, रुग्णः, आतुरः।**
- 'गा लवणं पाययत्युपतापिनीः' (कौ० सू० १९)। **उक्तोऽर्थः।**

## तृद्
- {उपतृद्}
- तृद् (उतृदिर् हिंसानादरयोः)।
- 'ऊर्जे त्वेति तनिष्ठेऽन्तत एकशूलयोपतृणत्ति' (आप० श्रौ० ७।६।१९।१) **उपतृणत्ति भिनत्ति।**

## त्सर्
- {उपत्सर्}
- त्सर् (त्सर छद्मना गतौ)।
- 'एतेनोपांशुयाजेन पाप्मानं द्विषन्तं भ्रातृव्यमुपत्सर्य वज्रेण वषट्कारेण हन्ति' (श० ब्रा० १।६।३।२८)। **उपत्सर्य चौरवदुपेत्य।**

## दंश्
- {उपदंश्}
- दंश् (दंश दशने)।
- 'मूलकेनोपदंशं भुङ्क्ते' (पा० उपदंशस्तृतीयायाम् ३।४।४७ सूत्रे वृत्तौ)। **(मूलकेन) उपदश्य दशनैः खण्डयित्वा व्यञ्जनमिति कृत्वा। दश्यमानस्य मूलकस्य भुजिं प्रति करणत्वात् तृतीया।**
- 'भुक्त्वाऽशनं विशालाक्षी सूपदंशान्वितं शुभम्' (रा० २।६१।५)। **उपदंशो व्यञ्जनम्।**
- 'उपदंशार्थं मृगया' (का० नी० सा० १५।५८ इत्यत्रोपाध्यायनिरपेक्षायाम्)। **उपदंशार्थं दीपनार्थं जाठराग्नेः।**
- 'ग्रन्थिवृद्ध्युपदंशानाम्' (सुश्रुत० १।३।५)। **उपदंशः शिश्नरोगविशेषः।**
- 'हस्ताभिघातान्नखदन्तपातात्प्रधावनाद्रत्यतिसेवनाद्वा। योनिप्रदोषाच्च भवन्ति शिश्ने पञ्चोपदंशा विविधापचारैः' (माधव० ४७।१)॥

## दय्
- {उपदय्}
- दय् (दय दानगतिरक्षहिंसादानेषु)।
- 'नवेन पूर्वं दयमानाः स्याम' (नि० ४।१७।२)। **इत्युपदयाकर्मा। उपदया रक्षेति दुर्गः।**

## दस्
- {उपदस्}
- दस् (दसु उपक्षये)।
- 'तत्ते सहस्व ईमहे दात्रं यन्नोपदस्यति' (ऋ० ८।४३।३३)। **नोपदस्यति न क्षीयते। सहस्वः=बलवन् (सम्बुद्धौ)। दात्रं दानं रातिः।**
- 'न ते वाय उप दस्यन्ति धेनवो नाप दस्यन्ति धेनवः' (ऋ० १।१३५।८)। **नोपदस्यन्ति रोगादिना क्षीणा न भवन्ति। नापदस्यन्ति चौराद्यपहारेण नृष्टा न भवन्ति।**
- 'मा ते प्राण उपदसन्मो अपानोऽपि धायि ते' (अथर्व० ५।३०।१४)। **मोपदसत् क्षयं मा गमत्।**
- 'कुर्वतो मे मोपदसत्' (तै० सं० १।६।३।२)। **उक्तोऽर्थः। सामर्थ्यं कर्तृ, श्रद्धा वा कर्त्री।**
- 'स यदि राजोपदस्येत्' (श० ब्रा० ४।२।२।५)। **उपदस्येत् निःशेषमुपयुक्तः स्यात्। राजा सोमः।**
- 'अनुपदासुकाऽस्य वाग्भवति' (तै० सं० ६।१।८।५३)। **अनुपदासुका ऽनुपक्षयशीला।**

## दह्
- {उपदह्}
- दह् (दह भस्मीकरणे)।
- 'स य उपदग्धेन हविषा यजते' (श० ब्रा० ११।४।४।२)। **उपदग्धेन ईषद् दग्धेन अवदग्धेन।**
- 'अशान्तमुपदग्धं च यथा स्वादु न लक्ष्यते' (सुश्रुत० सूत्र० ४६।४७८)।

## दा
- {उपदा}
- दा (डुदाञ् दाने)।
- 'इन्द्रो यज्वने पृणते च शिक्षत्युपेद् ददाति न स्वं मुषायति' (ऋ० ६।२८।२)। **उपददाति दाशते प्रदिशति राति।**
- 'पुरा त उपेन्द्रो वीर्यं ददौ' (अथर्व० १९।३४।८)।
- 'उत्कृत्य मेषवृषणाविन्द्रायोपददुः' (रा० गोरे० १।५०।९)।
- 'तस्य चोपददौ पुत्रान् सहस्रं क्रतुसंमितान्' (भा० अनु० १४।८८)।
- 'तस्य ते शर्मन्नुपदद्यमाने राया मदेन तन्वा तना च' (ऋ० ६।४९।१३)। **उपदद्यमाने उपदीयमाने। दीयमाने। ते=तवेति तृतीयार्थे षष्ठी। तव=त्वया। उपायनमुपग्राह्यमुपहारस्तथोपदेत्यमरः।**
- 'बलायोपदाम्' (वा० सं० ३०।९)। **उपदामुपदाया दातारम्।**
- 'दुर्वासाः सुरवनिताप्तदिव्यमाल्यं शक्राय स्वयमुपदाय' (नारा० २७।१)। **उपदाय उपदामुपहारं कृत्वा।**
- 'तस्यैवं वितथे वंशे तदर्थं यजतः सुतम्। …भारद्वाजमुपाददुः' (भा० पु० ९।२०।३५)॥ **भारद्वाजनामानं सुतमुपदामकुर्वन्नित्यर्थः।**

## दिश्
- {उपदिश्}
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'अभिधानस्य चोदकेष्वेवञ्जातीयकेष्वभियुक्ता उपदिशन्ति मन्त्रानधीमहे मन्त्रानध्यापयामः मन्त्रा वर्तन्त इति' ( मी० २।१।३२ शा० भा०)। **उपदिशन्ति कथयन्ति।**
- 'उपदेशं महाप्राज्ञ शमस्योपदिशस्व माम्' (भा० शां० १७८।५)। **उपदिशस्व=कथय ब्रूहि।**
- 'पुरुषाणां तु पाण्डित्यं शास्त्रेणैवोपदिश्यते' (मृच्छ०)। **उपदिश्यते शिक्ष्यते शिष्यते।**
- 'नाशिष्यायोपदिश्यते' (पञ्चत० १।४३० )। **उपदिश्यते शिक्षा ऽनुशासनं क्रियते।**
- 'निष्कामं ज्ञानपूर्वं तु निवृत्तमुपदिश्यते' (मनु० १२।८९)। **उपदिश्यते व्यपदिश्यते कीर्त्यते संज्ञायते समाख्यायते।**
- 'न द्वितीयश्च साध्वीनां कचिद्भर्तोपदिश्यते' (मनु० ५।१६२)। **उपदिश्यते विधीयते शास्त्रेण।**
- 'उपदिशति कामिनीनां यौवनमद एव ललितानि' (सा० द० ) **उपदिशति शिक्षयति।**
- 'स किंमन्त्री यः प्रथमं भूमित्यागं युद्धोद्योगं वोपदिशति' (हितोप० )।
- 'मूर्धानमुपदिशन्' (श० ब्रा० १०।६।१।११)। **उपदिशन् निर्दिशन्**
- 'ब्राह्मणस्यैव कर्मैतद् उपदिष्टं मनीषिभिः' (मनु० २।१९०)। **उपदिष्टं विहितम्।**
- 'व्रतं यथोपदिष्टं वै यथावत् पारितं त्वया' (सावित्र्युप० ४।१६)। **उक्तोऽर्थः।**
- 'पृथूपदिष्टां दुदुहुर्धरित्रीम्' (कु० १।२)। **इयं सा गोरूपधरा पृथिवीत्येवं निर्दिष्टाम् इत्यर्थः। उपदिष्टामादिष्टामिति तात्पर्यमिति तु संस्कृतशार्मण्यकोषः।**
- 'केनेदमुपदिष्टं ते मृत्युद्वारमपावृतम्' (रा० ३।४३।४०)। **उपदिष्टं वेदितं बोधितम्।**
- 'उपदिष्टमिहेच्छामि तापस्यम्' (भा० उ० १७५।४४)। **उपदिष्टमनुशिष्टम्।**
- 'पृषोदरादीनि यथोपदिष्टम्' (पा० ६।३।१०९)। **यथोपदिष्टं यथोच्चारितानि।**
- 'अनर्थमिममर्थाभं केन त्वमुपदेशिता' (रा० २।१२।५७)। **उपदेशिता उपदिष्टा बोधिता। स्वार्थे णिच्।**
- 'किं कुलेनोपदिष्टेन शीलमेवात्र कारणम्' (मृच्छ० ८।२९)। **उपदिष्टेन कीर्तितेन।**
- 'विद्वानेवोपदेष्टव्यो नाविद्वांस्तु कदाचन। नरानुपदिश्याज्ञान् स्थानभ्रष्टाः खगा ययुः' (हितोप० ३।५)। **उपदेष्टव्यः शासितव्यः।**
- 'अपरिनिष्ठितस्योपदेशस्यान्याय्यं प्रदर्शनम्' (माल० १)। **उपदेशः शिक्षा।**
- 'उपदेशे ऽजनुनासिक इत्' (पा० १।३।२)। **उपदेश आद्यमुच्चारणम् (आचार्यस्य)। धातुसूत्रगणोणादिनामलिङ्गानुशासनम्। आगमाः प्रत्ययादेशा उपदेशाः प्रकीर्तिताः॥**
- 'शब्दानामितरेतरोपदेशः' (नि० १।२ )।
- 'एष आदेशः। एष उपदेशः' (तै० उ० १।११।४)।  
- 'न स्थास्यन्त्युपदेशे च शिष्याः' (भा० वन० १९०।७४)। **शिष्याः शास्त्रविधिषु नास्थावन्तो भविष्यन्ति, तान् नानुविधास्यन्ति, नानुवर्त्स्यन्ति।**
- 'उपदेशं महाप्राज्ञ शमस्योपदिशस्व माम्' (भा० शा० १७८।५)। **उपदेशं लक्षणम्।**
- 'उपदेश इति विशिष्टस्य शब्दस्योच्चारणम्' (मी० शा० भा० १।१।५)।

## दिह्
- {उपदिह्}
- दिह् (दिह उपचये)।
- 'शिरोगलं कफोपदिग्धम्' (सुश्रुत० २।३७६।११)। **उपदिग्धं विलिप्तम्।**
- 'लोहानां च मणीनां च मलपङ्कोपदिग्धता' (का० नी० सा० ७।२४)।
- 'मध्वाभदन्ताः सुविभक्तदेहा न चोपदिग्धा न कृशाः क्षमाश्च' (गजाः) (व० बृ० सं० ६७।१) **उपदिग्धा मेदउपचयवन्त उपचिता मेदस्विनः, मेदुराः।**
- 'पिल्लिकामुपदेहं च नचिरादेव नाशयेत्' (का० सं० खिल० कुक्कुणचि० श्लो० ४०)।

## दी
- {उपदी}
- दी (दीङ् क्षये)।
- 'उपदायो वर्तते' (पा० ६।१।५० सूत्रे वृत्तिः)। **उपदाय ईषत्क्षयः।**

## दीक्ष्
- {उपदीक्ष्}
- दीक्ष् (दीक्ष मौण्ड्येज्योपनयननियमव्रतादेशेषु)।
- 'नेदिष्ठमुपदीक्ष्य तेन सह यजेरन्' (का० श्रौ० २५।१३।२७)। **उपदीक्ष्य दीक्षयित्वा व्रतमादिश्य।**

## दुष्
- {उपदुष्}
- दुष् (दुष वैकृत्ये)।
- 'परामृष्टा अप्यसंरक्ता नोपदुष्यन्ति योषितः' (हरि० ३।५।३९)। **नोपदुष्यन्ति न पतन्ति न पतिता भवन्ति।**

## दुह्
- {उपदुह्}
- दुह् (दुह प्रपूरणे)।
- 'गावः कांस्योपदोहाश्च' (हरि० ३।१३२।१३)।

## दृश्
- {उपदृश्}
- दृश् (दृशिर् प्रेक्षणे)।
- 'उपोदर्शि शुन्ध्युवो न वक्षः' (ऋ० १।१२४।४)। **उपोदर्शि उप समीपे दृश्यते, व्यक्तं दृश्यत इत्यर्थः।**
- 'न उपादृश्यत च्छन्न आसारेण यथा गिरिः' (भा० पु० ४।१०।१३)। **नोपादृश्यत दृष्टेर्विषयो नाभूत्, न प्राज्ञायत।**
- 'उप स्तोमान्तुरस्य दर्शथः श्रिये' (ऋ० ८।२६।४)। **पश्यतिर्ज्ञानकर्मा। जानीतमित्यर्थः।**
- 'अथ बाल्याद् वैष्णवोप्यासीच्छैवतामुपपदर्शयन्' (राज० ५।४३)। **उपदर्शयन् मिथ्या दर्शयन् आभासयन् अपदिशन्।**
- 'तेषां च कुहकाभिज्ञो ज्ञानित्वमुपदर्शयन्' (कथा० १९।७५)। **उक्तोऽर्थः।**
- 'चतुष्पाद् व्यवहारोऽयं विवादेषूपदर्शितः' (याज्ञ० २।८)। **उपदर्शितो वर्णितः।**
- 'निरन्तरशरनिकरधारासम्पातोपदर्शितदुर्दिन--' (प्र० च० )। **उपदर्शितमाविर्भावितमाभासितम्।**
- 'ततो राज्ञः पुरो मामुपदर्श्य' (हितोप० )। **उपदर्श्य निवेद्य।**
- 'स य एवं विदुष उपद्रष्टा भवति' (अथर्व० ११।३।५४)। **उपद्रष्टा उप समीपे साक्षात्कर्ता। त्रिभिः साक्षाद् दृष्टं भवति।**
- 'यश्च ददाति, यस्मै च दीयते यच्चोपद्रष्टा' (साक्षाद् द्रष्टरि संज्ञायाम् इति सूत्रे भाष्ये)। **उपद्रष्टा साक्षी।**
- 'तस्य मेऽयमग्निरुपद्रष्टा' (ऐ० ब्रा० ७।२४)। **समीपे स्थित्वा साक्षित्वेनावलोकयितेत्यर्थः।**
- 'उपद्रष्टाऽनुमन्ता च भर्ता भोक्ता महेश्वर' (गीता० १३।२२)। **उक्तोऽर्थः।**
- 'स कर्मणामुपद्रष्टा भवति' (आप० श्रौ० १०।१।१।१०)। **साध्वसाधुनोः कर्मणोरनुसन्धातेत्यर्थः।**
- 'न हि पक्षवता न्याय्यं निःस्नेहेन सुहृज्जने। पीड्यमान उपद्रष्टुं शक्तेनात्मा कथं चन' (भा० आदि० २३३।१२)॥ **उपद्रष्टुमुपेक्षितुम्। निःस्नेहेन नितरां स्नेहवता।**

## द्रु
- {उपद्रु}
- द्रु (द्रु गतौ)।
- 'द्रवन्त्वस्य हरय उप नः' (ऋ० ४।१६।१)। **उपद्रवन्तु उपयन्तु।**
- 'स्वान्गच्छतु ते मनो अधा पितृँ रुप द्रव' (अथर्व १८।२।२३)। **उपद्रव=उपेहि।**
- 'उपद्रव पयसा गोधुगोषम्' (अथर्व० ७।७३।६)। **उक्तोऽर्थः।**
- 'पशून् यजमानस्योप दोद्राव' (तै० सं० १।५१)। **उपदोद्राव उपाद्रवत्, उपाप्लवत, आक्रामत्, जिघांसयाऽभ्यत्वरत।**
- 'ततो वेगेन महता दानवा मामुपाद्रवन्' (भा० वन० १६९।२१)। **उपाद्रवन् अभ्ययुः।**
- 'तमुपाद्रवद् उद्यम्य दक्षिणं दोर्निशाचरः' (रघु० १५।२३)।
- 'मिहं बसान उप हीमदुद्रोत्' (इन्द्रः) (ऋ० २।३०।३)। **उक्तोऽर्थः।**
- 'अविज्ञानाच्च मूढात्मा पुनः पुनरुपाद्रवत्' (भा० शां० ३०९।४८)। **क्लेशवानभूदित्यर्थः। इह द्रवतिरकर्मकः प्रयुक्तः।**
- 'सव्रीहीणां यावदपासितुं गताः शुकान् मृगैस्तावदुपद्रुतश्रियाम्' (शिशु० १२।४२)। **उपद्रुतश्रियां विहतसम्पदाम् (व्रीहिमतां केदारसमूहानाम्) गता
गोपिका;।**
- 'शरणागतश्च क्षुधार्तश्च शत्रुभिश्चाप्युपद्रूतः' (हरि० ११५१)। **उपद्रुतः पीडितः कदर्थितः, विप्रकृतः।**
- 'पुंसामसमर्थानामुपद्रवायात्मनो भवेत्कोपः' (पञ्चत० १।३६८)। **उपद्रवोऽस्वास्थ्यम्, आबाधः।**
- 'मा भूत्ते मन्निमित्तमुपद्रवः' (कथा० १७।८२)। **उपद्रव उपप्लवो विघ्नो दुःखं क्लेशः संङ्कटम् अनिष्टम्।**
- 'अकृतोप द्रवः कश्चिन्महानपि न पूज्यते। पूजयन्ति नरा नागान् न तार्क्ष्यं नागघातिनम्' (पञ्चत० १।४७४)॥ **उक्तोऽर्थः।**
- 'विमले च प्रकाशेते विशाखे निरुपद्रवे' (रा० ६।४।५०)। **नीहारादिः कान्तिविघातक उपद्रवः, तद्रहिते इत्यर्थः।**
- 'अन्नस्योपद्रवं पश्य मृतो हि किमशिष्यति' (रा० २।१०८।१४)। **श्राद्धनिन्दायां वचनम्। उपद्रवो नाशः, दुरुपयोगः, व्यर्थ उपयोगः।**
- 'पूर्वोद्भवनिमित्तेन योऽपरो जायते गदः। तमुपद्रवमित्याहुरतीसारो यथा ज्वरे' (का० सं० सूत्र० २७।५८)॥ **निगदव्याख्यातम्।**
- 'तत्रौपसर्गिको यः पूर्वोत्पन्नं व्याधिं जघन्यकालजो व्याधिरुपसृजति स तन्मूल एवोपद्रवसंज्ञः' (सुश्रुत० १।१२७।१०)।
- 'उपद्रवेण जुष्टस्तु व्रणः कृच्छ्रेण सिध्यति' (सश्रुत० २।३९९।१०)।
- 'अविपाकोऽरुचिश्छर्दिनिद्रा कासः सपीनसः। उपद्रवाः प्रजायन्ते मेहानां कासजन्मनाम्' (वाग्भट० नि० अ० १०)॥
- 'अनृग्यजुरसामा च प्राजापत्य उपद्रवः' (भा० शां० ६०।४४)। **उपद्रवति समीपं गच्छतीत्युपद्रवो दासः शूद्रः।**

## धा
- {उपधा}
- धा (डुधाञ् धारणपोषणयोः)।
- 'उभोभयाविन्नुप धेहि दंष्ट्रा' (ऋ० १०।८७।३)। **उपधेहि उपरि धेहि। उभा=उभे। दंष्ट्रा=दंष्ट्रे।**
- 'स वै कपालान्येवान्यतर उपदधाति' (श० ब्रा० १।२।१।१)। **अधिश्रयतीत्यर्थः।**
- 'वर्चस्या (इष्टकाः) उपदधाति। तद्वानासामुपधानो मन्त्रः' (पा० ४।४।१२५) **इत्यत्र वृत्तिः। उपदधाति चिनोति।**
- 'तदण्डं दक्षिणत उपधत्ते' (का० श्रौ० ७।४।३)। **उपधत्ते निधत्ते।**
- 'आरोहोरुमुपधत्स्व हस्तम्' (अथर्व० १४।२।३९)। **उपरि धारय, (शरीरेण) संयोजय।**
- 'द्वितीयतृतीययोस्तृतीयचतुर्थयोः पादयोरवसानत उपदध्यात् प्रचेतनेति पूर्वस्यां प्रचेतयेत्युत्तरस्याम्' (आप० श्रौ० ६।३।१३)।
- 'सलिले खलु स्वखुराक्रान्ते उपाधत्तावितावनिम्' (भा० पु० ३।१३।४६)। **उपाधत्त=उपर्यदधात्।**
- 'उपधाय भुजं तस्य लोकनाथस्य सत्कृतम्। कथं नामोपधास्यामि भुजमन्यस्य कस्य चित्' (रा० ५।२१।१६)॥ **उपधास्यामि उपधानं करिष्यामि, तस्योपर्यात्मानं धारयिष्यामि।**
- 'उप बर्बृहि वृषभाय बाहुम्' (ऋ० १०।१०।१०)। **अत्र यास्कः-उपधेहि वृषभाय बाहुम् इति।**
- 'उप तेऽधां सहमानाम्' (ऋ० १०।१४५।६)। **अभिभवित्रीमोषधिं शिरस उपधानं करोमीत्याह।**
- 'अक्ष्णोर्मुखेन्दुमुपधेहि' (महावीर० ४।५५) **उपधेहि सन्निहितं कुरु, सन्निधापय, समीपं प्रापय।**
- 'वृसीं चोपदध्यात्' (गो० गृ० ४।२।१५)। **उपदध्यात् स्थापयेदिति सत्यव्रतः सामश्रमी।**
- 'मा… त्वं भर्तारं लोकभर्तारमसद्-धर्ममुपादध' (रा० २।३५।३०)। **उपादध आरोपय प्रापय।**
- 'तद्धि (अयस्कान्तम्) व्यवहितमपि लोहे स्वां शक्तिमुपदधात्येव' (व्यक्ति० १ वि०)। **उपदधाति सन्निवेशयति।**
- 'स ह वा आत्मयाजी यो वेदेदं मेऽनेनाङ्गं संस्क्रियते इदं मेऽनेनाङ्गमुपधीयते' (श० ब्रा० ११।२।६।१३)। **उपधीयते प्राप्यते। अङ्गं शरीरम्।**
- 'वितानमस्योपदधुर्धनैर्घनैः' (अवदा० जा० ३०।२८)। **उपरि धारयामासुरित्यर्थः।**
- '(अग्निम्) अधस्तान्नोपदध्याच्च' (मनु० ४।५४)। **खट्वादेरधोऽङ्गारशकट्यादि न स्थापयदित्याह।**
- 'चित्तज्ञानार्थमुपधास्यति वो राजा' (कौ० अ० ९।५।२७)। **उपधास्यति परीक्षिष्यते। उपधा परीक्षा भवति।**
- 'शूद्रोहं नाधिकारो मे चातुराश्रम्यसेवने। इति विज्ञानमपरे नात्मन्युपदधत्युत' (भा० अनु० १६४।१०)॥ **नोपदधति छलं न कुर्वन्ति।**
- 'उप त्मनि दधानो धुर्याशून्' (ऋ० ४।२९।४)। **उपदधानो युञ्जानः।**
- 'पुरवनितानां मनसि कुसुमशरासनमुपदधानः' (भा० पु० ५।५।३१)। **उपदधानो जनयन्।**
- 'स ततः पश्यति बुद्ध्याऽऽम्रांश्चापकृष्यमाणान्न्यग्रोधांश्चोपधीयमानान्' (स्थानिवत्सूत्रे अथवा कार्याविपरिणामाद्वा सिद्धम् इति वार्तिके भाष्ये)। **उपधीयमानान्। आरोप्यमाणान्।**
- 'अविद्ययाऽऽत्मन्युपधीयमाने' (भा० पु० ५।५।६) **उपधीयमाने आच्छाद्यमाने आव्रियमाणे।**
- 'प्रथमैरुपधीयमानः शकारः' (ऋ० प्रा० ४२)। **वर्गप्रथमैरभ्यवहितः सन्परः शकार इत्यर्थः।**
- 'पात्री स्फ्योपहिता' (का० श्रौ० २।३।२८ )। **स्फ्यस्योपरि निहितेत्यर्थः।**
- 'प्राणे हीमान्यङ्गान्युपेव हितानि' (श० ब्रा० ६।१।२।१५)। **उपहितानि स्थितानि।**
- 'पुष्पं प्रवालोपहितं यदि स्यात्' (कु० १।४४)। **प्रवालस्य विद्रुमस्योपरि निहितमित्यर्थः।**
- 'क्रिया हि वस्तूपहिता प्रसीदति' (रघु० ३।२९)। **वस्तुनि द्रव्ये भव्ये पात्रभूते उपहिता ऽऽहिता। क्रिया शिक्षा।**
- 'शाल्योदनपिण्डमकुथितमविदग्धं रजतभाजनोपहितं वर्षति देवे बहिष्कुर्वीत' (सुश्रुत० सूत्र० ४५।५)। **उपहितमुपरि निहितम्।**
- 'यदराज्ञि राजवदिहार्घ्यमुपहितमिदं मुरद्विषि' (शिशु० १५।१५)। **उपहितमर्पितम्। तदुपहितकुटुम्बः=तदर्पितकुटुम्बभारः।**
- 'उपहितं शिशिरापगमश्रिया मुकुलजालमशोभत किंशुके' (रघु० ९।३१)। **उपहितमर्पितं दत्तम्।**
- 'व्रीहीन् जिहासति सितोत्तमतण्डुलाढ्यान्। को नाम भोस्तुषकणोपहितान् हितार्थी' (प्र० च० २।२२)॥ **उपहितान् छन्नान्।**
- 'उपहितशोभां तूर्णमायादयोध्याम्' (भट्टि० २।५५)। **(छत्रध्वजपताकाभिः) आरोपितशोभाम्।**
- 'यदा तु भाग्यक्षयपीडितां दशां नरः कृतान्तोपहितां प्रपद्यते' (मृच्छ० १।५१)। **अन्तकेन जनितामन्तकनिमित्ताम् इत्याह।**
- 'अर्थोपहितया वाचा मारीचो वाक्यमब्रवीत्' (रा० ३।३१।३७, ३।३५।४०)। **अर्थोपहितया ऽर्थसंहितया।**
- 'व्यराजत सभामध्ये हेम्नीवोपहितो मणिः।' (भा० उ० ९४।५३)। **उपहितः प्रत्युप्तः।**
- 'व्यक्तं त्वमप्युपहितः पाण्डवैः पापदेशज' (भा० कर्ण० ४०।४६)। **उपहित उपजप्त इति नीलकण्ठः। उपजपित इति तु संस्कारवत्स्यात्। स्पश इति प्रेषित इति वार्थः।**
- 'निवेशनं च कुप्यं च क्षेत्रं भार्या सुहृज्जनः। एतान्युपहितान्याहुः सर्वत्र लभते पुमान्' (भा० शां० १३९।८६)॥ **उपहितानि उपमित्राणि। अनन्तरपूर्वे पद्ये मित्राणि निरूपितानि निसर्गजानि, इह तद्भिन्नानि तत्सदृशान्युच्यन्त इति स्थान उपहितशब्दः उपमित्रमाह।**
- 'शमनस्यानुरूपं मे पाण्डवोपहितं त्वया' (भा० भीष्म० १२०।४८)। **उपहितमुपधानं दत्तम्।**
- 'अधिजानु बाहुमुपधाय' (शिशु० ९।५४)। **उपधाय उपरि निधाय।**
- 'कटुकमिदं भेषजं मधुनोपधाय देह्यातुराय' (इति वयम्)। **उपधाय आच्छाद्य।**
- 'उपेत्य धीयते यस्मादुपधेति ततः स्मृता। उपाय उपधा ज्ञेया तयाऽमात्यान् परीक्षयेत्' (का० नी० सा० ४।२६)॥ **निगदव्याख्यातम्।**
- 'अयशोभिर्दुरालोके कोपधा मरणादृते' (शिशु० १९।५८)। **उपधा उपायः।**
- 'अलोऽन्त्यात् पूर्व उपधा' (पा० १।१।६५)। **उपधा धर्माद्यैर्यत् परीक्षणम् इत्यमरः।**
- 'अमात्यानुपधातीतान् पितृपैतामहाञ्शुचीन्' (रा० २।१००।२६, भा० सभा० ५।४३)। **वञ्चनारहितानित्यर्थः। उपधा उत्कोच इति तिलके रामः। तमतीतान् तदग्राहिण इति च सः।**
- 'श्रिता ब्रह्मोपधा विप्राः खादन्ति क्षत्रियान्भुवि' (भा० अनु० १५२।१७)। **उपधा छलम्। ब्रह्म वेदो यज्ञो वा।**
- 'उपधाभिश्च यः कश्चिन्परद्रव्यं हरेन्नरः। ससहायः स हन्तव्यः प्रकाशं विविधैर्वधैः' (मनु० ८।१९३)॥ **उपधाः छलानि, छद्मानि।**
- 'पञ्चोपधाव्यतीतांश्च कुर्याद्राजार्थकारिणः' (भा० शां० ८३।२२)। **उक्तोऽर्थः।**
- 'मायोपधा देवितारोऽत्र सन्ति' (भा० सभा० ५८।१४)। **मायामुपदधतीति मायोपधाः कपटपुरस्कारशीलाः।**
- 'चिकित्सा तु नैष्ठिकी या विनोपधाम्।' (चरक० शारीर० १।९२)। **उपधा तृष्णा।**
- 'त्यागः सर्वोपधानां च सर्वदुःखव्यपोहकः' (चरक० शारीर० १।९३)। **उक्तोऽर्थः।**
- 'औषधेयं काष्ठम्।' **उपधिरेवौपधेयम्। उपधीयत इत्युपधी रथाङ्गम् इति पा० ५।१।१३ सूत्रे वृत्तिः।**
- 'सूतोपधावाप्तमिदं तवास्त्रम्' (भा० कर्ण० ४२।८)। **सूतोपधौ सूतत्वपिधाननिमित्ते।**
- 'तस्यैवं वर्तमानस्य सौबलेन जिहीर्षता। राष्ट्राणि धनधान्यं च प्रयुक्तः परमोपधिः' (भा० उ० ६५।५८-५९)॥ **उपधिश्छलम्।**
- 'विदधति सोपधि सन्धिदूषणानि' (कि० १।४५)। **उपधिश्छलं कैतवं व्याजः।**
- 'दानं नैकसुखोपधानसुमुखं सन्मित्रमात्यन्तिकम्' (अवदा० कुल्माषपिण्डीजातके श्लो० २१)। **सुखोपधानं सुखजननम्।**
- 'विशेषफलोपधानाभावात्' (पा० ६।३।३९ सूत्रे सि० कौ०)। **उपधानं जननम्।**
- 'दक्षिणार्धे कपालोपधानम्' (का० श्रौ० ५।८।१५)।
- 'यदासन्द्यामुपधाने' (अथर्व० १४।२।६५)। **उपधानं शिरःप्रतिश्रयः।**
- 'सोपधानाः प्रासादाः' (वि० पु० ४।२।९७)।
- 'दत्तवेतनभक्तं दत्तायुधपरिच्छदम्। दत्तोपधानं च तदा बलमासीद् महाभुज' (भा० वन० १५।२१)॥ **दत्तोपधानं कृतविशेषम्। उपधानमुपाधिः।**
- 'मया तु तयो र्दुरात्मनोरुपधानीकृता दृष्टपूर्वास्ते दीनाराः स्थगिताः' (तन्त्रा० २।३)।
- 'अशेत भूमौ सह पाण्डुपुत्रैः पादोपधानीव कृता कुशेषु' (भा० आदि० १९२।१०)। **पादोपधानी पादस्पर्शं लभमानेत्यर्थः।**
- 'हृदयदेशेऽस्योर्ध्वाङ्गुलिं पाणिमुपदधाति' (आश्व० गृ० १।२१।७)। **उपदधाति समीपे स्थापयति।**
- 'भावदोष उपधाऽदोषोऽनुपधा' (वै० सू० ६।२।४)। **निगदव्याख्यातम्।**
- 'यथा प्रधिर्यथोपधिर्यथा नभ्यं प्रधावधि' (अथर्व० ६।७०।३)। **प्रधिर्नेमिः, तत्समीपे धीयत इत्युपधिः, नेमिसम्बद्धोऽराणां सम्बन्धको वलयः।**

## धाव्
- {उपधाव्}
- धाव् (धावु गतिशुद्ध्योः)।
- 'विश्वेषां त्मना शोभिष्ठमुपेव दिवि धावमानम्' (ऋ० ८।३।२१)। **उपधावमानम् अभित्वरमाणम्।**
- 'अथैनमुवाच वरुणं राजानमुपधाव' (ऐ० ब्रा० ७।१४)। **उपधाव प्रार्थयस्व, शरणं याहि।**
- 'तं यद्युप वा धावेयुरुभयं वेच्छेरन्' (ऐ० ब्रा० ५।४)। **उपधावनं समाश्रयणमिति षड्गुरु०। उपधावनमुपद्रव इति गोविन्दस्वामी।**
- 'क्वचिदातपोदकनिभान् विषयानुपधावति' (भा० पु० ५।१४।६)। **मृगतृष्णासदृशान् विषयानभित्वरत इत्यर्थः। सर्वत्र प्रसिद्धव्यपदेशपरीहारेण नूतनकल्पितेनाभिधानेनाभिधेयमर्पयति। तदस्य कवेः शीलम्।**
- 'पार्ष्णिग्राहेण हरिणा समेनाप्युपधावनैः' (भा० पु० ७।२।६)। **उपधावनैरुपासनाभिः प्रार्थनाभिः शरणीकरणैः।**

## धूप्
- {उपधूप्}
- धूप् (धूप सन्तापे)।
- 'धूमकेतौ सप्तर्षीनुपधूपयति' (सति) (कौ० सू० ९३।१२७)। **धूमेनावृण्वति सति। तमसाऽऽच्छादयति सति।**
- 'पावकार्चिषः सधूमा निष्पेतुः। ताभिर्नागलोक उपधूपिते' (भा० आदि० ८१५)॥ **उपधूपिते सन्तप्ते।**

## धृ
- {उपधृ}
- धृ (धृञ् धारणे)।
- 'यत्र स्थूणा हिरण्मयी मणिरत्नमयी चान्या प्रासादमुपधारयत्' (भा० वि० १७६५)। **उपधारयत् उपाधारयत् अवाष्टभ्नात्, अवालम्बत।**
- 'मेखलाभ्रमनिष्कासगवाक्षान्नोपधारयेत्' (कात्या० स्मृ०)। **नोपधारयेत्=न निरुन्ध्यात्।**
- 'तांस्तु गायत्र्य इत्युपधारयेत्' (ऋक् प्रा० १७।३)। **उपधारयेत् अवधारयेत्, निश्चिनुयात्, जानीयात्, विद्यात्।**
- 'तमस्तदुपधारयेत्' (भा० शां० २८५।३१)।
- 'तद्वचनमपि धीयमानं न सम्यगुपधारयामास' (अवदा० )। **नोपधारयामास नावधारयामास, न निश्चिकाय।**
- 'इदं दुर्गं महाघोरं तीर्णमेवोपधारय' (भा० द्रोण० ११९।१७)। **उपधारय जानीहि।**
- 'न करिष्यसि चेदेवं मृतां मामुपधारय' (भा० आदि० २१४।३०)।
- 'एतद्योनीनि भूतानि सर्वाणीत्युपधारय' (गीता ७।६)।
- 'तथा सर्वाणि भूतानि मत्स्थानीत्युपधारय' (गीता ९।६)।
- 'दर्शनादेव रामस्य हतं मामुपधारय' (रा० ३।४१।१८)।
- 'पिपासा चा बुभुक्षा वा ग्लानिश्चिन्तापि वानघ। न मन्दारवने वीर भवतीत्युपधारय' (हरि० २।८६।६०)॥ **अत्र सर्वत्रोदितचर एवार्थः।**
- 'अचिन्त्यकल्पं नृपतेस्तं शोकमुपधारयन्' (रा० २।१८।७)। **उपधारयन् निश्चितं जानानः।**
- 'उपधार्य वचस्तस्या भगवान् भक्तवत्सलः' (भा० पु० १।८।११)। **उपधार्य श्रुत्वा। शील उपधारण इति धातुपाठः। उपधारणमभ्यासः, परिचय इत्येक इति क्षीरतरङ्गिण्यां स्वामी।**

## धृष्
- {उपधृष्}
- धृष् (त्रिधृषा प्रागल्भ्ये)।
- 'सोऽपूयत। तं देवा नोपाधृष्णुवन्' (तै० सं० ६।४।७।३१)। **उपसङ्ग्रहीतुं नाशक्नुवन् इत्यर्थः। स सोमः।**
- 'तानेव वज्रानुद्यतानसुरा नोपाधृष्णुवन्' (जै० ब्रा० १।१२४)। **नोपाधृष्णुवन् उपैतुं नोदसहन्त।**
- 'अथ हैतत् कर्मोपदधर्ष' (श० ब्रा० ९।५।२।१)। **अस्मै कर्मण उत्सेहे, एतत्कर्मोपक्रमितुं प्रजगल्भे।**

## धे
- {उपधे}
- धे (धट् पाने)।
- 'अन्याऽन्यावत्समुपधापयेते' (ऋ० १।९५।१)। **उपेत्य पाययेते इत्यर्थः।**

## ध्मा
- {उपध्मा}
- ध्मा (शब्दाग्निसंयोगयोः)।
- 'तं (अग्निं) प्रजापतिरेतेन साम्नोपाधमत्' (पञ्च० ब्रा० १३।३।२२)। **उपाधमद् अवीजयत्।**
- 'यदीमह त्रितो दिव्युपध्मातेव धमति' (ऋ० ५।९।५)। **उक्तोऽर्थः। यदीमह=यद् ईम् अह।**
- 'नाग्निं मुखेनोपधमेत्' (मनु० ४।५३)।
- '(अग्निः) नानुपध्मातो नानुपज्वलितो ज्वलति' (श० ब्रा० ११।८।३।७)। **अनुपध्मातः=अधुतः, अधूतः।**
- 'ततः शङ्खमुपाध्मासीत्' (भा० वि० ४६।२१, वि० पु० ५।३०।२)। **उपाध्मासीत् अपूरयत्। लुङि रूपम्।**
- 'पूतिरज्जुरुपध्मानी पूतिं सेनां कृणोत्वमूम्' (अथर्व० ८।८।२)। **उपध्मानी उपरि निःश्वसती। उपरि फूत्कुर्वती।**

## ध्वंस्
- {उपध्वंस्}
- ध्वंस् (ध्वंसु अवस्रंसने गतौ च)।
- 'कृत्यापिशाचरक्षःक्रोधाधर्मैरुपध्वस्यन्ते' (सुश्रुत० १।२१।१४)। **उपध्वस्यन्ते उपद्रूयन्तेऽसकृदुपेयन्ते, पोड्यन्ते।**
- 'इन्द्रस्य रूपं समृद्ध्यै सावित्रमुपध्वस्तम्' (तै० सं० २।१।६।३)। **उपध्वस्तो विभिन्नवर्णः, बहुबिन्दुचितशरीर इति भट्टभास्करः।**

## नद्
- {उपनद्}
- नद् (णद अव्यक्ते शब्दे)।
- 'कृकवाकूपनादिताः' (मार्गाः) (रा० २।२८।१०)। **उपनादिताः प्रतिध्वनिताः।**

## नम्
- {उपनम्}
- नम् (णम प्रह्वत्वे शब्दे च)।
- 'उपैनं सहस्रं नमति' (ऐ० ब्रा० २२।९) **उपनमिः स्वयं प्राप्त्यर्थ इति षड्गुरुशिष्यः। उपनमति स्वयं प्राप्नोतीत्यर्थः।**
- 'यदैवैनं कदा च यज्ञ उपनमेदथाग्नी आदधीत' (श० ब्रा० २।१।३।९)। **यज्ञ उपनमेत्=यज्ञस्याजिहीर्षा स्यात्, यष्टुं कामोऽस्योपतिष्ठेत।**
- 'वमलं राज्याय सन्तं राज्यं नोपनमेत्' (तै० सं० २।१।३।४)। **नोपनमेन्न विन्देत्।**
- 'यं कामो नोपनमेदग्निमेव कामं स्वेन भागधेयेनोपधावति' (तै० सं० २।२।३।१)।
- 'उप माऽदो नमतु' (वा० सं० २६।२)।
- 'मत्संभोगः कथमुपनमेत्स्वप्नजोपि' (मेघ० १२)।
- 'अकृच्छ्रलङ्ध्याः पन्थानो वल्लभातिथयो गृहाः। उपानमन्गच्छतोऽस्य सत्क्रियाश्च पदे पदे' (राज० ३।२२४)॥ **उक्तोऽर्थः।**
- 'स यद्येनं मनसाऽभिध्यातः। यज्ञो नोपनमेत्' (श० ब्रा० १२।६।१।३)। **नोपनमेन्न सिध्येत्।**
- 'अभ्याशो ह यदेनं साधवो धर्मा आ च गच्छेयुरुप च नमेयुः' (छां० उ० २।१।४)। **उपनमेयुर्भोग्यत्वेनोपतिष्ठेयुरिति शङ्करः। अभ्याशः क्षिप्रम्।**
- 'दुर्बलमभिजातं प्रकृतयः स्वयमुपनमन्ति' (कौ० अ० ८।२।२३)। **उपनमन्ति प्रणता भवन्ति, विधेयतां गच्छन्ति।**
- '(पिण्डान्) कुमार्या उपनामयेत्' (गो० गृ० २।१।३)। **उपनामयेत् समीपे स्थापयेत्।**
- 'द्विजगुरुदरिद्रमित्रप्रव्रजितोपनतसाध्वनाथाभ्युपगतानाम्' (सुश्रुत० सूत्र० २।५)। **उपनतः संनिधाने प्रणतः।**
- 'कस्यात्यन्तं सुखमुपनतं दुःखमेकान्ततो वा' (मेघ० १११)। **उपनतं प्राप्तम्।**
- 'अनुपास्यति कथं बाष्पदूषितं परलोकोपनतं जलाञ्जलिम्' (रघु० ८।६८)।
- 'इति चोपनतां क्षितिस्पृशं कृतवानासुरपुष्पदर्शनात्' (रघु० ८।८१)। **उपनतां शरणागताम्।**
- 'भद्रासनादुपनतं पदपल्लवाग्रं संवाहयति' (चम्पूभा० ८।३३)। **उपनतमधः प्रसारितम्।**
- 'अग्नेरर्धं प्रत्युपनतं यूपस्य कुर्याद् बहिष्टान्निनतम्' (भा० श्रौ० ७।८।११)। **उपनतम्=प्रवणं निम्नम्।**
- 'दण्डेनोपनतं शत्रुमनुगृह्णाति यो नरः' (भा० आदि० १४०।८३)। **उपनतमुपनमितं नामितं न्यग्भावितं, वशे कृतं विधेयीकृतम्।**
- 'स्वयमुपहतः, विप्रकृतः… दण्डेनोपनतः… इति भीतवर्गः' (कौ० अ० १।१४।३)। **दण्डेनोपनतो बलाद् वैतसीं वृत्तिं ग्राहितः।**
- 'तस्मिन्दण्डोपनतचरितं भेजिरे लोकपालाः' (रघु० १७।८१)। **उक्तोऽर्थः।**
- 'मांसं म उपनतिः' (वा० सं० २०।१३)। **उपनमन्ति प्रवणा भवन्ति भूतानि यत्र सा उपनतिः।**
- 'उपनामुक एनं यज्ञो भवति' (श० ब्रा० २।२।४।१४)। **अस्याभिमुखो भवतीत्याह। तत्सान्निध्यमाप्नोतीति वा।**

## नह्
- {उपनह्}
- नह् (णह बन्धने)।
- 'वृष्णो अश्वस्य सन्दानमपि वृष्ट्यै त्वोपनह्यामि' (तै० सं० २।४।७।२)। **उपनह्यामि नह्यामि बध्नामि।**
- 'गुल्मं तमुपनाहयेत्' (चरक० चि० ५।४१)। **तत्र लेपं दद्यादित्यर्थः। पुरटोपनद्ध०। हेमप्रत्युप्त०।**
- 'अथ राजानं क्रीत्वा द्वेधोपनह्य परिवहन्ति' (श० ब्रा० ५।४।५।१५)। **उपनह्य बद्ध्वा।**
- 'उपनह्य परैर्वैरं ये मां नित्यमुपासते' (भा० उ० १४६।१२)।
- 'सस्नेहकिण्वलवणैरुपनाहः प्रशस्यते' (चरक० सुत्र० १४।३५)। **उपनाहो बहलो लेपः।**
- 'उत्कारिकोपनाहैश्च स्वेदयेन्मृदुभिः क्षणम्' (चरक० चि० १७।८०)।
- 'शोफयोरुपनाहं कुर्यादामविदग्धयोः' (सुश्रुत० २।५।२१)। **उक्तोऽर्थः।**
- 'देवानां भाग उपनाह एषः' (अथर्व० ९।४।५)। **उपनाहो भारः।**
- 'उपनाहो ऽवगाहश्च परिषेकस्तथाष्टमः' (का० सं० सूत्र० स्वेदा० २३।२६)। **उपनाहः स्वेदप्रकारः। उपनाहो निबन्धनम् इत्यमरः। निबध्यन्ते स्मिन्निति निबन्धनम्। यत्र तन्त्र्यो निबध्यन्ते तस्य वीणाया ऊर्ध्वभागस्य उपनाह इति संज्ञा।**
- 'सोमोपनहनमाहर' (श० ब्रा० ३।३।२।३)।
- 'प्रेष्यति च सोमोपनहनमाहर' (का० श्रौ० ७।७।१)। **सोम उपनह्यते बध्यते यस्मिंस्तत्सोमोपनहनं वस्त्रम्।**

## नाथ्
- {उपनाथ्}
- नाथ् (नाथृ नाधृ याच्ञोपतापैश्वर्याशीःषु)।
- 'माणवकमुपनाथति, अङ्ग पुत्रकाधीष्व' (पा० २।३।५५ सूत्रवृत्तौ प्रत्युदाहरणम्)। **उपनाथति याचते उपच्छन्दयति। राजानमुपनाथति। याचते प्रार्थयते।**

## नी
- {उपनी}
- नी (णीञ् प्रापणे)।
- 'देवेभ्यो दैव्यः शमितोप हव्यं त्रिधा समक्तं नयतु प्रजानन्' (ऋ० २।३।१०)। **उपनयतु प्रापयतु।**
- 'तमृचो मनुष्यलोकमुपनयन्ते' (प्रश्नोप० ५।३)।
- 'प्रजाः स्वं वशमुपनयते' (श० ब्रा० १।३।४।५)।
- 'अयोऽभेद्यमुपायेन द्रवतामुपनीयते' (का० नी० सा० ११।४७)। **उपनीयते प्राप्यते।**
- 'स शुचीन्यन्नपानानि गुणवन्ति च राघवे। अर्घं चोपानयत्' (रा० गोरे० २।४७।१३)॥ **उपानयत् आर्पयत् न्यवेदयत्।**
- 'हरये स्वदेहमुपानयत्' (रघु० २।५९)।
- 'उपनिन्युर्महाभागा दुहितृत्वाय जाह्नवीम्' (हरि० १।३२।४७)। **उक्तोऽर्थः।**
- 'रज्ज्वेव पुरुषो बद्ध्वा कृतान्तेनोपनीयते' (रा० ५।३५।३)। **उपनीयत आत्मसमीपं प्राप्यते।**
- 'उपनय रथं यावदारोहामि' (शा०)। **उक्तोऽर्थः।**
- 'नेयं कर्मोपयुक्तं पुरुषमुपनयति किन्त्वकर्तारमभोक्तारमीश्वरम्' (प्र० च० )। **उपनयति सम्पादयति।**
- 'मदीयं न्यासमुपनय' (मृच्छ०)। **प्रत्यर्पयेत्यर्थः।**
- 'समिधमाहर सोम्य उप त्वा नेष्ये' (छां० उ० ४।४।५)। **आत्मानमाचार्योकुर्वंस्त्वां स्वसमीपं प्रापयिष्यामीत्यर्थः।**
- 'जातमात्रं मुनेः पुत्रं विधिनोपानयत्तदा' (भा० शां० ३२४।१९)। **शिष्यत्वेनाभ्युपैत्।**
- 'कर्मकरानुपनयते' (पा० १।३।३६ सूत्रे वुत्तौ)। **भृतिदानेनात्मसमीपं प्रापयतीत्यर्थः।**
- 'आचार्य उपनयमानो ब्रह्मचारिणं कृणुते गर्भमन्तः' (अथर्व० ११।५।३)।
- 'अन्धा यथान्धैरुपनीयमानाः' (भा० पु० ७।५।३२)। **इहोपेन नार्थः। अनुकार्ये मूल औपनिषदेपि नैव दृश्यते। नीयमाना इत्येवार्थः।**
- 'भीमा जाया ब्राह्मणस्योपनीता' (ऋ० १०।१०९।४)। **उपनीता देवैः समीपे स्थापितेति सायणः। उपनीता वशे कृता, स्वीकृताऽऽत्मीया कृतेत्यन्ये।**
- 'नीलस्य राज्ञः सर्वेषामुपनीतश्च सोऽभवत्' (भा० सभा० ३१।३०)। **उपनीतः स्वीकृत इति नीलकण्ठः।**
- 'इमे सभायामुपनीतशास्त्राः' (भा० सभा० ६७।३६)। **उपनीतशास्त्रा अध्यापितशास्त्राः।**
- 'सर्वरसान् धान्यानि च सङ्ग्रहमुपनीय' (व० बृ० सं० ४१।४)। **संग्रहमुपनीय=सङ्गृह्य। सङ्ग्रहावस्थां प्रापय्येति त्वक्षरार्थः।**
- 'न ब्राह्मणं ब्रह्मचर्यमुपनीय मिथुनं (=मैथुनम्) चरेत्' (श० ब्रा० ११।५।४।१६)। **ब्रह्मचर्यं प्रापय्य, ब्रह्मचारिणं कृत्वा, शिष्यत्वेन विधिवत् परिगृह्येत्यर्थः।**
- 'तान्हानुपनीयैवैतदुवाच' (छां० उ० ५।११।७)। **अनुपनीय उपनयनमकृत्वा। उपनयनं पादयोः प्रणिपातनम्।**
- 'जनस्थाने वसद्भिस्तु भवद्भी राममाश्रिता। प्रवृत्तिरुपनेतव्या किं करोतीति तत्त्वतः' (रा० ३।५४।२६)॥ **प्रवृत्तिरुपनेतव्या वार्ताऽऽहार्या।**
- 'समिद्भैक्षे सप्तरात्रमचरितवान् ब्रह्मचारी पुनरुपनेयो भवति' (गो० गृ० १।२।६)। **पुनरुपनयनविधिना संस्कार्यो भवतीत्यर्थः।**
- 'गर्भाष्टमे ब्राह्मण उपनेयः' (पा० गृ० ६।६।८४)। **उक्तोऽर्थः।**
- 'तथा मरणानुस्मृतिवर्णेऽनित्यताकथायामप्युपनेयम्' (अवदा० अयोगृहजा०)। **पञ्चावयवन्याये यश्चतुर्थ उपनयो नाम स वक्तव्य इत्यर्थः।**
- 'प्रतिज्ञाहेतूदाहरणोपनयनिगमनानि पञ्चावयवा न्यायस्य। तथा चायमित्युपनयस्याभिनयः। संभोगोपनयैर्नृणाम्' (भा० वन० २।२४)। **उपनयैः=समर्पणैः।**
- 'धारासारोपनयनपरा नैगमाः सानुमन्तः' (विक्रम० ४।१३)।** उपनयनं समर्पणम्। धारासार आसारवद् वर्षम्। अविच्छिन्नसन्तानो धनोपहारश्च।**
- 'अश्वस्य पुरस्ताल्ललाट उपनये बन्धनीयः' (वा० सं० २४।१ महीधरभा०)। **तत्र उपनये इति सप्तम्यन्तः पाठः स्थितः। तत्र ललाटमुपनय इत्यनर्थान्तरम्।**

## नुद्
- {उपनुद्}
- नुद् (णुद प्रेरणे)।
- 'द्रुतमरुदुपनुन्नैः …अम्बुवाहैः' (शिशु० ४।६८)। **उपनुन्नैरर्वाक् प्रेरितैः।**

## पद्
- {उपपद्}
- पद् (पद गतौ)।
- 'उपानृत्यंश्च राजानं नृत्यगीतविशारदाः' (रा० ७।४२।२०)। **उपानृत्यन् समीपेऽनृत्यन्।**
- 'ये स्मान्पुरोपनृत्यन्त मूढा गौ र्गौरिति' (भा० शल्य० ५९।७)। **उक्तोऽर्थः।**
- 'यमुपनृत्यन्ति शतशोऽप्सरोगणाः' (हरि० १४१५५)। **उदितचर एवार्थः।**
- 'उपगीतोपनृत्तश्च गन्धर्वाप्सरसां गणौः' (भा० उ० १२३।४)। **प्रत्यये विशेषो नार्थे।**
- 'क्षेत्रं हि रसवच्छुद्धं कर्मणैवोपपादितम्। ऋते वर्षान्न कौन्तेय जातु निर्वर्तयेत् फलम्' (भा०)॥ **उपपादितं सम्पादितं साधितं कृतम्। कर्मणा कर्षणेन वाप्यादिजलदानेन च।**

## नृत्
- {उपनृत्}
- नृत् (नृती गात्रविक्षेपे)।
- 'उपेदहं धनदां… श्येनो न वसतिं पतामि' (ऋ० १।३३।२)। **उपपतामि उपाप्नोमि उपैमि। उपेदहम्=उप इद् अहम्।**

## पद्
- {उपपद्}
- पद् (पद गतौ)।
- 'वत्सो धारुरिव मातरं (कृत्या)तं प्रत्युपपद्यताम्' (अथर्व० ४।१८।२)। **उपपद्यतां प्राप्नोतु उपद्रवतु, अभियातु।**
- 'अहिंस्युपपद्यते स्वर्गम्' (व० ध० २९।३)। **उपपद्यते प्राप्नोति उपैति।**
- 'कृपाच्छारद्वताच्छूरः सर्वास्त्राण्युपपत्स्यते' (भा० सौ० १६।१४)। **प्राप्स्यतीत्यर्थः।**
- 'वेदाक्षहृदयं कृत्स्नमहं सत्यपराक्रम। उपपद्यस्व कौन्तेय प्रसन्नोहं भवामि ते' (भा० वन० ७९।१९)। **उपपद्यस्व प्राप्नुहि। शिक्षस्वेत्यर्थः।**
- 'प्रतिषेद्धा हि पापस्य यदा लोकेषु विद्यते। तदा सर्वेषु लोकेषु पापकृन्नोपपद्यते' (भा० आदि० १८०।९)॥ **नोपपद्यते न लभ्यते, न विद्यते।**
- 'नतदावर्तते राजन्नस्त्रं द्विर्नोपपद्यते' (भा० द्रोण० २००।२७)। **द्विर्नोपपद्यते पुनर्न लभ्यते, न प्रतिलभ्यते।**
- 'यमुनातटमुपपेदे' (पञ्चत० )। **आससादेत्यर्थः।**
- 'कामं दृष्टा मया सर्वा विश्वस्ता रावणस्त्रियः। नहि मे मनसः किञ्चिद् वैकृत्यमुपपद्यते' (रा० ५।११।४०)॥ **उपपद्यते उत्पद्यते जायते।**
- 'अथ चेन्मानुषे लोके कदाचिदुपपद्यते' (भा० अनु० १४४।५९)।
- 'कथं शरीरं च्यवते कथं चोपपद्यते' (भा० आश्व० १७।२)।
- 'अभितः स्वैः शुभैः पुण्यैः पापैर्वाप्युपपद्यते' (भा० आश्व० १७।३०)। **अभितः सद्यः। उपपद्यते जायते।**
- 'पाद्यमर्घ्यं तथातिथ्यं वने यदुपपद्यते' (रा० २।९१।२)। **उपपद्यते जायते लभ्यते वा।**
- 'यदा च कार्यमस्माकं भवद्भिरुपपत्स्यते' (भा० आदि० १४५।१७)। **उपपत्स्यते जनिष्यते भविष्यति। कार्यं प्रयोजनम्।**
- 'अतिस्नेहो ह्यकाले च व्यसनायोपपद्यते' (रा० ६।२१।३४)। **उपपद्यते जायते कल्पते।**
- 'दुष्टं पन्थानमासाद्य यो मोहादुपपद्यते। आत्मनो बलमविज्ञाय तदन्तं तस्य जीवितम्' (भा० शां० १३९।७८)॥
- 'उपसर्जनं प्रधानस्य धर्मतो नोपपद्यते' (मनु० ९।१२१)। **नोपपद्यते न युज्यते न सम्बध्यते। उपसर्जनं क्षेत्रजः पुत्रः। धर्मतो धर्मेण (पितुः क्षेत्रिणः)।**
- 'परा त्वत्तो गतिर्वीर पृथिव्यां नोपपद्यते' (रा० ३।६।२०)। **नोपपद्यते न संभवति।**
- 'त्वदन्यः संशयस्यास्य च्छेत्ता न ह्युपपद्यते' (गीता० ६।३९)।
- 'दार्शं चेत्पूर्वमुपपद्येत' (खा० गृ० १।२।२)।
- 'अन्यदुप्तं जातमन्यद् इत्येतन्नोपपद्यते' (मनु० ९।४०)।
- 'निःसङ्गस्य ससङ्गेन कूटस्थस्य विकारिणा। आत्मनो ऽनात्मना योगो वास्तवो नोपपद्यते' (भा० आदि० १९६।१३ इत्यत्र नीलकण्ठस्य सुभाषितम्)। **उक्तोऽर्थः।**
- 'क्लैब्यं मा स्म गमः पार्थ नैतत्त्वय्युपपद्यते' (गीता० २।३)। **नोपपद्यते न युज्यते, तवानुरूपं न भवति।**
- 'मा विषादं गमस्तस्मान्नैतत्त्वय्युपपद्यते' (भा० वन०)। **उक्तोऽर्थः।**
- 'असन्धेयमिति ह विश्वामित्र उपपपाद' (ऐ० ब्रा० ७।१७)। **युक्तिभिरुपपादितवानित्यर्थः।**
- 'स मे कपिश्रेष्ठ सलक्ष्मणं प्रियं सयूथपं क्षिप्रमिहोपपादयः' (रा० ५।३७।६८)। **उपपादय प्रापय उपनय मदन्तिकं नय।**
- 'रथमुपपादय' (वेणी० २)। **उपपादय सज्जी कुरु। अश्वैर्योजयेति त्वक्षरार्थः।**
- 'अन्नार्थी तं त्वमन्नेन समांसेनोपपादय' (भा० आदि० १७६।२९)। **उपपादय योजय। तस्यार्थ उपकल्पय।**
- 'ताश्च रोगप्रकृतयो रसान्सम्यगुपयुञ्जानमपि पुरुषमशुभेनोपपादयन्ति' (चरक० सूत्र० २८।७)।
- 'अनुतिष्ठेत्समारब्धमनारब्धं प्रयोजयेत्। अनुष्ठितं च सद्वृत्त्या विशेषेणोपपादयेत्' (का० नी० सा० ११।५७)॥ **उपपादयेत् योजयेत। सदाचरणेनानुष्ठिते कर्मणि वैशिष्ट्यं प्रकर्षमादधीत। तस्योपस्कुर्वीतेति वाक्यार्थः।**
- 'आत्मानं प्रथमं राजा विनयेनोपपादयेत्' (का० नी० सा० १।२५)।
- 'उपांशुदण्डेन हि मां बन्धनेनोपपादयेत्' (रा० ४।५५।१०)। **उक्तोऽर्थः।**
- 'समद्यान्यन्नपानानि भूयिष्ठं चोपपादयेत्' (का० सं० चि० मदात्ययचि० श्लो० ४८)। **उपपादयेत् साधयेत्।**
- 'यस्तु दोषवतीं कन्यामनाख्यायोपपादयेत्' (मनु० ९।७३)। **उपपादयेत् (विवाहे) दद्यात्।**
- 'वेदतत्त्वार्थविदुषे ब्राह्मणायोपपादयेत्' (मनु० ३।९६)।
- 'सर्वस्वं वेदविहुषे ब्राह्मणायोपपादयेत्' (मनु० ११।७६)।
- 'दक्षिणाश्चोपपाद्यन्तां याज्ञिकेभ्यः पृथक् पृथक्' (मात्स्य० पु० १७८।७३)।
- 'काम्यकर्मफलं लब्ध्वा गुरूणामुपपादयेत्' (भा० शां० १९३।१५)। **अर्पयेत्, निवेदयेत्।**
- 'अप्सु प्रवेश्य तं दण्डं वरुणायोपपादयेत्' (मनु० ९।२४४)। **इहापि दानमेवार्थः, उत्तरार्धे ब्राह्मणे प्रतिपादयेदिति श्रुतेः।**
- '(देशं) दक्षिणाप्रवणं प्रयत्नेनोपपादयेत्' (मनु० ३।२०६)। **उपपादयेत् सम्पादयेदिति कुल्लूकः। अनुसन्दधीत मार्गेदित्यन्ये।**
- 'नाश्विनावार्तं भेषजेनोपपादयेताम्' (चरक० वि० ३।३८)। **चिकित्सेताम् उपचरेतामित्यर्थः।**
- 'आस्थापनवमनविरेचनैस्तदहरेवोपपादयेद् उपपादनीयश्चेत्स्यात्' (चरक० वि० ७।१९)।
- 'अर्श प्रभृत्यधीमांसं छेदेनोपपादयेत्' (चरक० चि० ५। )। **उक्तोऽर्थः।**
- 'प्रयाण उपपद्यमाने' (आश्व० गृ० १।८।१)। **याने संभवति सतीत्यर्थः।**
- 'आजुहाव ततो नाम्ना तदन्नमुपपादयन्' (भा० आदि० १६३।५)। **उपपादयन् प्रापयन् समर्पयन्।**
- 'अविघ्नमस्तु ते देवकार्यमुपपादयिष्यतः' (रघु० ११।९१)। **उपपादयिष्यतः साधयिष्यतः।**
- 'तेन मे विप्रयोगोऽयमुपपन्नस्त्वया सह' (भा० आदि० १२१।२७)। **उपपन्नः प्राप्त उपनतः, जातः संवृत्तः।**
- 'तस्मै स विद्वान् उपपन्नाय प्राह' (वे० सा०)। **उपपन्न उपसन्नः शिष्यत्वेनोपेतः।**
- 'शिष्यवत्त्वां नु पृच्छामि उपपन्नोस्मि तेऽनघ' (भा० आदि० ११९१)।
- 'तद्भगवन्तमुपपन्नाः स्मः शिष्यत्वेन' (सुश्रत० सूत्र० १।२)। **उक्तचर एवार्थः।**
- 'यथोपपन्नमाहारं तस्मै प्रादाज्जनाधिपः' (भा० अनु० ५२।२८)। **यथोपपन्नं यथाप्राप्तम्। यादृशं लब्धमित्यर्थः।**
- 'भाषिकस्वरो वोपपन्नमन्त्रोपदेशात्' (का० श्रौ० १।८।१७)। **उपपन्नः (संहितास्वरेण) युक्तः।**
- 'उपपन्नो गुणैरिष्टैः रूपवानश्वकोविदः' (भा० वन० ५३।१)।
- 'नहि सामोपपन्नानां प्रहर्ता विद्यते क्वचित्' (रा० ४।५९।१७)।
- 'सृजेः श्रद्धोपपन्ने कर्तर्येवेति वाच्यम्' (पा० ३।१।६३ सू० वा०)। **श्रद्धोपपन्ने श्रद्धया युक्ते।**
- 'श्रद्धेव साक्षाद् विधिनोपपन्ना' (रघु० २।१६)। **सत्त्वबुद्ध्युपपन्नो व्यसनग्रस्तमानसः।**
- 'श्रीभिः षण्ड इव स्त्रीभिरलसः परिभूयते' (का० नी० सा० १४।२०।८)।
- 'ब्रवीतु भगवान्नीतिमुपपन्नो स्म्यहं प्रभो' (भा० शां० १०५।४)। **उपपन्नः पौरुषेण युक्त इत्यर्थः।**
- 'उपपन्ना त्वया भैमी त्वं च भैम्या महीपते' (भा० वन० ७६।३९)। **उपपन्ना सदृशीत्यर्थः।**
- 'उपपन्ना हि दारेषु प्रभुता सर्वतोमुखी' (शा० ५।२६)। **उपपन्ना युक्ता, समुचिता, स्वाभाविकी, सिद्धा।**
- 'कामकारो महाप्राज्ञ गुरूणां सर्वदाऽनघ। उपपन्नेषु दारेषु पुत्रेषु च विधीयते' (रा० २।१०१।१८)॥ **उपपन्नाः समताः। शरणं गताः पराधीना इति चाक्षरार्थः।**
- 'पुरुषः कैश्च कर्मभिः। उपपन्नान् सुखान्भोगानुपाश्नाति' (भा० अनु० १४४।५८)।
- 'छेद्यभेद्यलेख्यव्यधनैरुपपन्नैरुपपाद्य कर्णम्' (सुश्रुत० १।५६।२०)। **उपपन्नैरौपयिकैः।**
- 'कथं चिन्मृगशावाक्षी विश्वासमुपपादिता' (रा० ५। )। **उपपादिता प्रापिता।**
- 'भ्रात्रा सुनाभेन तदोत्सवे कृते सा शङ्कराभ्याशमथोपपादिता' (वामन० पु० ५३।३५)।
- 'एतस्य हि पिता नागश्चिकुरो नाम मातले। नचिराद्वैनतेयेन पञ्चत्वमुपपादितः' (भा० ५।१०३।२४)। **उक्तोऽर्थः।**
- 'उपपादितमद्येह चिरकालान्मनोगतम्' (भा० वन० ११।२८)। **उपपादितं साधितम्।**
- 'तत्तथैवोपपादितम्।' (भा० पु० ११।६।२१)।
- 'त्वया सह गदायुद्धं त्रिदशैरुपपादितम्' (भा० शल्य० ५६।४०)। **उपपादितं साधितम्, जनितम्।**
- 'सहन्ते पापमात्रोपपादितां दुःखवह्निकणिकाम्' (हर्ष०)। **उक्तोऽर्थः।**
- 'तत्सुषेणमतं कार्यं देशकालोपपादितम्' (रा० ४।४३।६६)। **देशकालोचितमित्यर्थः।**
- 'जघने लक्षणं देव्याः केनेदमुपपादितम्' (बृ० क० म०)। **उपपादितं साधितं निर्मितं कृतम्।**
- 'देशमात्राकालोपपादितैः। भेषजैः' (चरक० सूत्र० १।६१)। **उपपादितैः कल्पितैः, साधितैः।**
- 'रक्षःकपीन्द्रैरुपपादितानि… जलानि…' (रघु० १४।८)॥ **उपपादितानि उपनीतानि।**
- 'उपायनानि पश्यन् पुलिन्दैरुपपादितानि' (रघु० १६।३२)। **उपपादितानि समर्पितानि उपहृतानि।**
- 'अक्षयोऽयं निधी राज्ञां यद्विप्रेषूपपादितम्' (याज्ञ० १।३१५)। **उपपादितं दत्तम्।**
- 'यवाढकः पितुर्गुहे ब्राह्मणायोपपादितः' (बृ० श्लो० सं० ४।१०९)। **उक्तोऽर्थः।**
- 'केऽमीत्यनेन पदेन वाच्यमस्पष्टमभिदधता प्रतीयमानं वस्त्वक्लिष्टमनन्तमर्पयता का छाया नोपपादिता' (ध्वन्या० लो० ३।३८)। **उपपादिता उत्पादिता।**
- 'यादृशं तूप्यते बीजं क्षेत्रे कालोपपादिते' (मनु० ९।३६)। **ग्रीष्मादिकाले वर्षादिना संस्कृत इति कुल्लूकः।**
- 'उताब्रह्मचारी यथोपपादमूत्रपुरीषो भवति' (नास्याचमनकालो विद्यते) (आप० ध० २।६।२५) **इत्यत्रोज्ज्वलायां समुद्धृतं वचनम्)। यथोपपादं यथासंभवम्। यथाप्राप्तम्।**
- 'आसीनः पितृभ्यो दद्याद्यथोपपादमितरान्' (गो० गृ० १।४।१४)। **उक्तोऽर्थः। इतरानिति द्वितीया त्वपभ्रंशोऽसह्यः।**
- 'कार्श्यं येन त्यजति विधिना स त्वयैवोपपाद्यः' (मेघ० ३०)। **उपपाद्यः साध्यो विधेयो निर्मेयः।**
- 'नित्यं च समचित्तत्वमिष्टानिष्टोपपत्तिषु' (गीता० १३।९)। **उपपत्तिः प्राप्तिः।**
- 'मुदं विषादः शरदं हिमागमस्तयो र्विवस्वान् सुकृतं कृतघ्नता। प्रियोपपत्तिः शुचमापदं नयः श्रियः समृद्धा अपि हन्ति दुर्नयः' (तन्त्रा० ३।१०।१४३)॥ **उक्तोऽर्थः।**
- 'मनः समाधाय जयोपपत्तौ' (रा० ४।३।३९)। **उपपत्तिर्लब्धिः।**
- 'अचिन्तितेन कामानामुपपत्तिर्नराधिप' (हरि० २।९१।८)।
- 'देहोपपत्तये भूयस्तमेव प्रत्यपद्यत' (भा० पु० १०।५५।१)। **कामः कर्ता। तं वासुदेवम्। देहोपपत्तिः शरीरप्राप्तिः।**
- 'स्वार्थोपपत्तिं प्रति दुर्बलाशः' (रघु० ५।१२)। **उक्तोऽर्थः।**
- 'अथोपपत्तिं छलनापरोऽपराम्' (शिशु० १।६९)। **उपपत्तिर्जन्म।**
- 'मनुष्याणां तु मध्याह्ने प्रदद्यादुपपत्तिभिः' (भा० अनु० २३।२)। **उपपत्तिः प्रतिपत्तिः। उपपत्तिभिः=आदरादिभिः।**
- 'प्रियेषु यैः पार्थ विनोपपत्तेः' (कि० ३।५२)। **विनोपपत्तेः=अकारणम्, अहेतुकम्।**
- 'देवि सोपपत्तिकमभिहितम्' (नागा० ५)। **सोपपत्तिकं युक्तियुक्तम्।**
- 'उपपत्तिमदूर्जिताश्रयं नृपमूचे वचनं वृकोदरः' (किं० २।१)। **उक्तोऽर्थः।**
- 'नोपपत्त्या न वा युक्त्या त्वसद् ब्रूयादसंशयम्' (भा० शां० २७५।८)।
- 'उपपत्त्योपलब्धेषु लोकेषु समो भव' (भा० शां० २८८।११)। **उपपत्तिः समापत्ति र्यदृच्छा दैवयोगः। लोकेषु विषयेषु।**
- 'सत्येन हि स्थितो धर्म उपपत्त्या तथा नरे' (भा० शां० १००।२)। **उपपत्तिर्मरणनिश्चयः। ध्रुवो मृत्युरिति भिया धर्मश्चर्यत इति भावः।**
- 'यावन्मानुष्यके शक्यमुपपादयितुम्।' कादम्बर्यां तारापीडस्य देवीं प्रत्युक्तिः। उपपादयितुं साधयितुम्।**
- 'अपि त्वां न लभेत्कर्ण राज्यलम्भोपपादनम्' (भा० उ० १४२।२)। **उपपाद्यते साध्यते ऽनेनेत्युपपादनं साधनमुपायः।**
- 'अधिकरणं त्वेकन्यायोपपादनम्' (हारा०)। **उपपादनं साधनं युक्त्यादिभिः स्थापनम्।**
- 'परहितसुखोपपादनपरः' (अवदा० कुम्भजा० )। **उपपादनं साधनम्।**
- 'उपपादुका देवनारकाः' (हारा०)। **स्वयंजन्मान इत्यर्थः।**
- 'दिव्योपपादुका देवाः' (अमरः)। **दिव्यजन्मान इत्यर्थः।**
- 'उपपादुकं सत्त्वम्' (पा० ३।२।१५४ सूत्रे वृत्तौ)।

## पीड्
- {उपपीड्}
- पीड् (पीड अवगाहने)।
- 'उपरुध्यारिमासीत राष्ट्रं चास्योपपीडयेत्' (मनु० ७।१९५)। **उपपीडयेत् कदर्थयेत्, उत्सादयेत्।**
- 'पार्श्वोपपीडं शेते' (पा० ३।४।४९ सूत्रे वृत्तौ)। **पार्श्वयो र्निपीड्येत्यर्थः।**

## पा
- {उपपा}
- पा (पा पाने)।
- 'यद्युपपाय्यमानो न पिबेत्' (आप० श्रौ० ९।१८।११)। **उपपाय्यमान उपनीय पाय्यमानः, अपां समीपे नीतः सन्पानं कार्यमाणः।**

## पृच्
- {उपपृच्}
- पृच् (पृची सम्पर्के)।
- 'वीरेषु वीराँ उप पृङ्धि नस्त्वम्' (ऋ० २।२४।१५)। **उपपृङ्धि सम्पृक्तान्कुरु। पौत्रानपि लभेमहीत्यर्थ इति सायणः।**
- 'उप क्षत्रं पृञ्चीत हन्ति राजभिः' (ऋ० १।४०।८)। **उपपृञ्चीत आत्मनि सम्पृक्तं कुर्यात्। वर्धयेदिति भावः। क्षत्रं बलम्।**
- 'उपेदमुपपर्चनमासु गोषूप पृच्यताम्' (ऋ० ६।२८।८)। **उपपर्चनमाप्यायनमिति सायणः। गर्भाधानमित्यन्ये साम्प्रतिकाः। उपपृच्यतां समीपे निधीयताम्।**
- 'उपेन्नु मघवन्भूय इन्नु ते दानं देवस्य पृच्यते' (तै० सं० १।४।२२)। **यजमानस्यात्यन्तं समीपे सम्बध्यत इत्यर्थः। यजमानेन हवि र्दीयत इत्युक्तं भवति। देवस्य दातुस्ते दानं यजमानं प्रति पृच्यते (संनिकृष्यते) इत्युवटमहीधरौ' (वा० सं० ३।३४)।
- 'यौवने जीवानुपपृञ्चती जरा' (अथर्व० १८।४।५०)। **उपपृञ्चती (जीवैः) सम्प्रयुज्यते।**

## प्रच्छ्
- {उपप्रच्छ्}
- प्रच्छ् (प्रच्छ ज्ञीप्सायाम्)।
- 'उपपृच्छामहे गत्वा विदुरं च महामतिम्' (भा० सौ० २।३३)। **उपेत्य प्रक्ष्याम इत्यर्थः।**
- 'सोऽहं पितुर्नियोगात्त्वामुपप्रष्टुमिहागतः' (भा० शां० ३२६।१२)। **उक्तोऽर्थः।**

## प्लु
- {उपप्लु}
- प्लु (प्लुङ् गतौ)।
- 'अथवा यथैवान्यान्यपि पदकार्याण्युपप्लवन्ते रुत्वं जश्त्वं चैवेदमपि पदकार्यमुपप्लोष्यते' (न पदान्तद्विर्वचनेति सूत्रे भाष्ये)। **उपप्लवन्ते प्राप्नुवन्ति।**
- 'तस्यातिमात्रेणोरः क्षण्यते। तस्योरः क्षतमुपप्लवते' (चरक० नि० ६।४)। **उपप्लवते व्याप्नोति।**
- 'तानि तान्यङ्गान्युपप्लवन्ते तेषु महाकषायेषु' (चरक० सूत्र० ४।२०)। **उपप्लवन्त आवर्तन्ते पुनः पुनः पठ्यन्त इत्यर्थः।**
- 'तानेतान् साम गायमानान् वागुपाप्लवत' (पञ्च० ब्रा० १२।५।१४)।
- 'उपाप्लवत उपागच्छत् अर्थाच्च तात धर्माच्च तव बुद्धिरुपप्लुता' (भा० उ० ४९।२५)। **उपप्लुता भ्रष्टा। उपप्लुतेक्षणः=अश्रुपूर्णनयनः।**
- 'जगदालोक्य तत् तादृगुक्तोपप्लवाप्लुतम्' (यो० वा० ६।२ १३४।१३६)। **उपप्लव आप्लाबे निमग्नमित्याह।**
- 'समुद्रोपप्लुतास्तत्र लोका भूरादयो नृप' (भा० पु० ८।२४।७)। **पूर्वोदित एवार्थः।**
- 'पौलस्त्योपप्लुता हरिम्।…अभिजग्मुः' (रघु० १०।५)। **उपप्लुताः पीडिताः। उपद्रुता इति त्वक्षरार्थः।**
- 'उपप्लुतमघौधेनात्मानं नावबुध्यसे' (रा० २।७।१४)। **उक्तोऽर्थः।**
- 'आर्तांमुपप्लुतां दीनां निमग्नां शोकसागरे' (भा० आश्व० ६९।११)।
- 'भवतो द्यूतदोषेण सर्वे वयमुपप्लुताः' (भा० वन० ५२।१३)। **उपप्लुताः कदर्थनां प्राप्ताः।**
- 'उपप्लुतमिवादित्यं सधूममिव पावकम्' (भा० आश्व० ११।२)। **उपप्लुतमुपरक्तं सोपरागं ग्रहग्रस्तम्।**
- 'उपप्लुतं यथा सोमं संशुष्कमिव सागरम्' (भा० द्रोण० ४९।१८)। **उक्तोऽर्थः।**
- 'कुर्यामहं जितः कर्म स्वयमात्मन्युपप्लुते' (भा० सभा० ६५।२८)। **उपप्लुतो जितः।**
- 'जीवन्पुनः शश्वदुपप्लवेभ्यः प्रजाः प्रजानाथ पितेव पासि' (रघु० २।४८)। **उपप्लव उपद्रवः, विघ्नः।**
- 'कच्चिन्न वाय्वादिरुपप्लवो वः श्रमच्छिदामाश्रमपादपानाम्' (रघु० ५।६)। **उपप्लवो बाधकः।**
- 'उपप्लवाय भूतानां धूमकेतुरिवोत्थितः' (कु० २।३२)। **उपप्लवो विनाशः।**
- 'वनोपप्लवः।' **वनव्यसनं दावादिकृतो वनविनाशः।**
- 'चन्द्रमिवोपप्लवान्मुक्तम्' (विक्रम० १।११)। **उपप्लव उपरागो ग्रहणम्।**
- 'उपप्लवविनिर्मुक्तां मूर्ति चान्द्रमसीमिव' (कथा० १६।१०५)।
- 'उपप्लवांस्तथा घोराञ् शशिनस्तेजसस्तथा' (भा० शां० ३०१।३६)। **उक्तोऽर्थः।**
- 'यथा त्वमस्मान्भजसे वर्तमानान् उपप्लवे' (भा० द्रोण० ११०।६५)। **उपप्लवे विमर्दे।**
- 'मायया विभ्रमच्चित्तो न वेद स्मृत्युपप्लवात्' (भा० पु० १०।८४।२५)। **स्मृत्युपप्लवः स्मृतिभ्रंशः स्मृतिप्रमोषः।**
- 'विकल्पो वस्तुनिर्भासादसंवादादुपप्लवः' (सर्व० द० सं० पृ० ४४)। **उपप्लवो भ्रमः।**
- 'प्रतिलक्ष्यं लक्षणोपप्लवः।' **लक्षणभेदः।**
- 'गन्धर्वाणामुपप्लवे' (भा० आदि० १३९।२०)। **उपप्लव आस्कन्दः।**
- 'उत्सार्य जनं युद्धमासीदुपप्लवे बलिनोः संयुगे' (भा० सभा० २३।२५)। **उपप्लवे युद्धभूमौ।**
- 'निषेधवाक्यानां व्यक्तिपक्षे विनिगमनाविरहादुपप्लवः' (प्रदीपोद्द्योते)। **उपप्लवो ऽध्यास इति नानार्थसंक्षेपे केशवः।**
- 'नृपा उपप्लविनः परेभ्यो धर्मोत्तरं मध्यममाश्रयन्ते' (रघु० १३।७)। **उपप्लविनो भयवन्त इति मल्लिः। आपन्ना इति परे।**

## बन्ध्
- {उपबन्ध्}
- बन्ध् (बन्ध बन्धने)।
- 'त्वमग्ने यातुधानानुपबद्धाँ इहावह' (अथर्व० १।७।७)। **उपबद्धान् रज्ज्वादिबद्धहस्तपादाद्यवयवान्।**
- 'तस्यै हावि र्द्व्युरणा शयन उपबद्धाऽऽस' (श० ब्रा० ११।५।१।१)। **अन्तिके बद्धा उपबद्धा।**
- 'नामधेयमपि गुणफलोपबन्धेनार्थवत्' (मी० १।४।१।२ शा० भा०)। **उपबन्धो योगः सम्बन्धः।**
- 'चोदनागुणेषु क्लृप्त्युपबन्धाभ्याम्' (का० श्रौ० १।८।२२)। **उपबन्धो योगः। इह संख्यायोगः।**
- 'बन्धोपबन्धपतनोत्थित--' (चौर० ४८)। **बन्धः पङ्कजासनादिः। उपबन्ध एतत्प्रभेदः।**
- 'अपि वा सीमेत्यनर्थकमुपबन्धमाददीत' (नि० १।७।३)।
- 'अपि वाधीयाने युरुपबन्धः' (नि० १।८।१)। **उपबन्धः प्रत्ययः, नामकरणः।**

## बृह्
- {उपबृह्}
- बृह् (बह उद्यमने)।
- 'उप बर्बृहि वृषभाय बाहुम्' (ऋ० १०।१०।१०)। **उपबर्हणं कुरु (आलिङ्गनाय)। उपोद्यच्छ परिष्वङ्गायेत्याह।**
- 'श्यावाश्वस्तुताय या दोर्वीरायोपबर्बृहत्' (ऋ० ५।६१।५) **उक्तोऽर्थः। उपधानं तूपबर्हः स्यात् इत्यमरः।**
- 'वेद आस्तरणं ब्रह्मोपबर्हणम्' (अथर्व० १५।३।७)।
- 'चित्तिरा उपबर्हणम्' (ऋ० १०।८५।७)। **'आः' इत्यस्ते र्लङि प्रथमपुरुषैकवचने रूपम्। ईडागमो न कृतः।**
- 'पुराण्यासन्दी सोपवर्हणा' (श० ब्रा० १३।८।४।१०)। **उक्तोऽर्थः।**
- 'क्षां दासायोपबर्हणीं कः' (ऋ० १।१७४।७)। **उपबर्हणी शय्या।**

## बृह्
- {उपबृह्}
- बृह् (बृह वृहि बृद्धौ)।
- 'घण्टास्वनेन तान्तादानम्बिकोपबृंहयत्' (मार्क० पु० ५७।६४)। **अवर्धयत्, स्फीतानकरोत्।**

## ब्रू
- {उपब्रू}
- ब्रू (ब्रूञ् व्यक्तायां वाचि)।
- 'द्विता यदीं …नमस्यन्त उपवोचन्त भृगवः' (ऋ० १।१२७।७)। **उपवोचन्त उपेत्य ब्रुवन्ति।**
- 'तं मेधेषु प्रथमं देवयन्तीर्विश उप ब्रुवते' (ऋ० १।७७।३)। **स्तुतिभिरुपेत्य कथयन्तीति।**
- '(द्यावापृथिवी)। उप ब्रुवे नमसा यज्ञे अस्मिन्' (ऋ० १।१८५।७)। **उपब्रुवे उपेत्य स्तौमि।**
- 'इन्द्रं वृत्राय हन्तवे पुरुहूतमुप ब्रुवे' (अथर्व० २०।१९।५)। **उक्तोऽर्थः।**
- 'स्वस्तये वायुमुप ब्रवामहै' (ऋ० ५।५१।१२)। **उपब्रुवामहै स्तुमः।**
- 'इयं नार्युप ब्रूते लाजानावपन्तिका' (अथर्व० १४।२।६३)। **उपब्रूते प्रार्थयते।**
- 'यस्त्वा देवि सरस्वत्युपब्रूते धने हिते' (ऋ० ६।६१।५)। **उपेत्य स्तौति।**
- 'तनूपानं परिपाणं कृण्वाना यदुपोचिरे सर्वं तदरसं कृधि' (अथर्व० ५।८।६)। **उपोचिरे उपोदुः, उपावदन्, आत्मानं प्रेरितवन्त इति वा। अयं चान्त्योपि न न रोचते नोऽर्थः। कृति प्रत्यये तदुपलम्भात्। यथा--वेषि ह्यध्वरीयतामुपवक्ता जनानाम् ( ऋ० ४।९।५)। हविर्दानलक्षणे कर्मणि वचनेन प्रयोक्ता प्रेरक इत्यर्थः।**

## भुज्
- {उपभुज्}
- भुज् (भुज पालनाभ्यवहारयोः)।
- 'उप वयं तं भुञ्जामः' (छां० उ० ४।११।२)। **उपभुञ्जामः=उपभुञ्ज्मः=पालयामः।**
- 'न भोक्ष्ये न च पानीयमुपभोक्ष्ये कथं चन' (भा० शां० २७।२५)। **उपोऽर्थे नान्तरं करोति। यथाऽश्नात्युपाश्नाती समानार्थौ तथा भुज्युपभुजी अपि।**

## भू
- {उपभू}
- भू (भू सत्तायाम्)।
- 'उप मामुच्चा युवति र्बभूयाः' (ऋ० १०।१८३।२)। **उपबभूयाः=उपेत्य भूयाः।**
- 'अस्मिन्यज्ञ उप भूय इन्नु मेऽविक्षोभाय परिधीन् दधामि' (तै० ब्रा० ३।७।६।७)।
- 'अस्या ऊ षु ण उप सातये भुवः' (ऋ० १।१३८।४)। **उपभुवः=समीपे भव, सहायो भव।**
- 'यः कल्याणगुणाञ्ज्ञातीन् द्वेषान्नोपबुभूषति' (भा० शां० ३५१४)। **सहायभावमुपगन्तुं नेच्छति साचिव्यं न चिकीर्षति।**

## भृ
- {उपभृ}
- भृ (भृञ् भरणे, भृञ् धारणपोषणयोः)।
- 'उपभृद् इति स्रुज्विशेषः। इमानि च रूपान्तराणि स्रुचः--खादिरः स्रुवः, पर्णमयी जुहूः, आश्वत्थी उपभृत्, वैकङ्कती ध्रुवा। एतद्वै स्रुचां रूपम्' (श० ब्रा० १।३।२।२)।

## मद्
- {उपमद्}
- मद् (मदी हर्षे)।
- 'यथेदमप्येतर्हि ज्ञातीनां यं गरिष्ठे (कर्मणि) युञ्जन्ति तमुपमदन्ति' (श० ब्रा० १।४।२।१)। **उपमदन्ति स्तुवन्ति।**

## मन्
- {उपमन्}
- मन् (मन ज्ञाने, मनु अवबोधने)।
- 'वचो वः समवेतार्थं तातैतदुपमन्महे।' (भा० पु० उत्तरार्धे १०।८५।२२)। **उपमन्महे प्रतीमः, जानीमः। नार्थ उपेन। उपस्य चेहैव मनुतिना योगो नेतरत्र।**

## मन्त्र्
- {उपमन्त्र्}
- मन्त्र् (मत्रि गुप्तपरिभाषणे)।
- 'तामुभय उपमन्त्रयाञ्चक्रिरे' (श० ब्रा० १।४।१।३४)। **उपमन्त्रयाञ्चक्रिरे स्वैरं मन्दमन्दं निमन्त्रयाञ्चकिरे।**
- 'तमुपामन्त्रयन्त' (शां० ब्रा० १।२)। **उपामन्त्रयन्त आह्वयन्।**
- 'उशना वै काव्यो ऽसुराणां पुरोहित आसीत् तं देवाः कामदुघाभिरुपामन्त्रयन्त' (पञ्च० ब्रा० ७।५।२०)। **उपच्छन्दयामासुरित्यर्थः।**
- 'प्रियामनुगतः कामी बचोभिरुपमन्त्रयन्' (भा० पु० ९।१८।३५)। **उपमन्त्रयन् उपमन्त्रयमाणः, उपच्छन्दयन् प्रसादयन्, अनुनयन्।**
- 'तस्मिन्कृते तदा देवी कीचकेनोपमन्त्रिता। सदेष्णा प्रेषयामास' (भा० वि० १५।९)॥ **उपमन्त्रिता प्रार्थिता उपच्छन्दिता।**
- 'उपमन्त्रणं रहस्युपच्छन्दनम्' (पा० १।३।४७ सूत्रे वृत्तौ)।
- 'हसनामुपमन्त्रिणः' (ऋ० ९।११२।४)। **उपमन्त्रिणो नर्मसचिवा इति सायणः। हसनामित्यत्र वाचमित्यध्याहार्यम्।**

## मस्ज्
- {उपमस्ज्}
- मस्ज् (टुमस्जो शुद्धौ)।
- 'उपमङ्क्ष्यति स्या (=सा पृथिवी) सलिलस्य मध्ये' (श० ब्रा० १३।७।१।१५)। ** उपमङ्क्ष्यति निमङ्क्ष्यति।**

## मा
- {उपमा}
- मा (माङ् माने)।
- 'उप नो वाजान् मिमीहि' (अथर्व० २०।३७।११)। **उपमिमीहि प्रयच्छ।**
- 'अस्मभ्यं चित्राँ उप माहि वाजान्' (ऋ० ४।२२।१०)। **उक्तोऽर्थः।**
- 'पूर्वीष्ट इन्द्रोपमातयः पूर्वीरुत प्रशस्तयः' (ऋ० ८।४०।९)। **उपमातयो दानानीति सायणः।**
- 'का अस्य पूर्वीरुपमातयो ह' (ऋ० ४।२३।३)। **उक्तोऽर्थः।**
- 'अस्मभ्यं चित्राँ उप माहि वाजान्' (ऋ० ४।२२।१०)। **उपमाहि देहि।**

## मान्
- {उपमान्}
- मान् (मानेर्जिज्ञासायां सनि मीमांस इति धातुः)।
- 'तस्य नोपमीमांसाऽस्ति' ( श० ब्रा० ११।४।२।१२)। **उपमीमांसा विचारणा शङ्का विमर्शः।**

## मुच्
- {उपमुच्}
- मुच् (मुच्लृ मोक्षणे)।
- 'आसन्द्या उपानहा उपमुञ्चते' (श० ब्रा० ५।५।३।७)। **आसन्द्याश्चतुष्किकायाश्चरणाववतार्योपानहोर्धरत इत्याह। बध्नातीत्यक्षरार्थः। प्रायेणात्रार्थ आङ्पूर्वस्य मुचेः प्रयोगः प्रतिपूर्वस्य वा। वाक्ये चरणशब्दस्य चाप्रयोगः।**
- 'कार्ष्णीं उपानहावुपमुञ्चते' (तै० सं० ५।४।४।१७)।

## मुद्
- {उपमुद्}
- मुद् (मुद हर्षे)।
- 'ब्रह्माहुतीरुपमोदमानम्' (तै० ब्रा० ३।१२।३।३)।

## मृ
- {उपमृ}
- मृ (मृङ् प्राणत्यागे)।
- 'तूष्णीमेवेत्याभ्यवेत्योपमारयति' (श० ब्रा० २।५।२।४६)। **अप्सु निमज्जयतीत्यर्थः।**

## मृज्
- {उपमृज्}
- मृज् (मृजू शुद्धौ)।
- 'एतं मृजन्ति मर्ज्यमुप द्रोणेष्वायवः' (ऋ० ९।१५।७)। **उपमृजन्ति निष्पीडयन्ति आस्फालयन्ति।**
- 'अथ यदुपमार्ष्टि तत्पितृषु चौषधीषु च जुहोति' (श० ब्रा० २।३।१।१९)। **उक्तोऽर्थः।**

## मृद्
- {उपमृद्}
- मृद् (मृद क्षोदे)।
- 'यदा नाभूद्रतान्तोऽस्य (शङ्करस्य) गतेष्वब्दशतेष्वपि। तदा तदुपमर्देन चकम्पे भुवनत्रयम्' (कथा० २०।७३)॥ **उपमर्दोऽवपीडनम्।**
- 'अन्यासु तावद् उपमर्दसहासु भृङ्ग। लोलं विनोदय मनः सुमनोलतासु' (सा० द० )। **उपमर्दो बाधः।**
- 'अन्यतरोपमर्देन ह्यन्यतरद् बुद्धावारोहति' (शा० दी० पृ० ११४)। **उक्तोऽर्थः।**
- 'हयहस्तिकरीषैश्च उपमर्दः कृतो भृशम्' (रा० २।११७।३)। **उपमर्दो भूमेरशुचिता।**
- '…नावदिष्यत्स्वयं यदि। अभविष्यदिदं शास्त्रं पाणिनीयोपमर्दकम्' (कथा० ७।१२)। **उपमर्दकमुत्सादकम्।**

## म्लुच्
- {उपम्लुच्}
- म्लुच् (म्लुचु गतौ)।
- 'स तत एवौषधीनां मूलान्युपमुम्लोच' (श० ब्रा० १।२।५।८)। **मूलेष्वन्तर्दध इत्यर्थः।**

## यज्
- {उपयज्}
- यज् (यज देवपूजासङ्गतिकरणदानेषु)।
- 'स्त्रियश्चोपयजेरन्' (पा० गृ० २।१७।१८)। **उपयजेरन् बलिकर्म कुर्युः।**

## यत्
- {उपयत्}
- यत् (यती प्रयत्ने)।
- 'इमं स पाप्मा नोपयतते' (श० ब्रा० ८।५।१।७)। **नोपद्रवति नोपैतीत्यर्थः।**

## यम्
- {उपयम्}
- यम् (यम उपरमे)।
- 'अन्तरिक्षेणोपयच्छामि' (श० ब्रा० १४।२।१।१७)। **गृह्णामीत्यर्थः।**
- 'उपयच्छोपयमनीः' (श० ब्रा० ९।२।३।१)। **उक्तोऽर्थः।**
- 'स्वं शाटकान्तमुपयच्छति' (पा० १।३।५६ सूत्रे भाष्ये)।
- 'कोपात्काश्चित् प्रियैः प्रत्तमुपायंसत नासवम्' (भट्टि० ८।३३)। **उदितचर एवार्थः।**
- 'निर्मृज्योपयच्छति' (कौ० सू० ४२।१-५)। **स्वीकरोतीत्यर्थः।**
- 'तानि मृत्युः श्रमो भूत्वोपयेमे' (श० ब्रा० १४।४।३।११)। **उपयेमे स्वीचकार, वशे चकार, स्वायत्तान्यकार्षीत्।**
- 'परस्य भार्यामुपयच्छति' (काशिका)। **दासीत्वेन परिगृह्णातीत्यर्थः।**
- 'नाभ्रात्रीमुपयच्छेत' (नि० ३।५)। **उपयच्छेत उद्वहेत्, परिणयेत्।**
- 'बुद्धिरूपशीललक्षणसम्पन्नामरोगामुपयच्छेत' (आश्व० गृ० १।५।३)। **उक्तोऽर्थः।**
- 'एतास्तिस्रस्तु भार्यार्थे नोपयच्छेत्तु बुद्धिमान्' (मनु० ११।१७२)। **उक्तचर एवार्थः। संविशेदिति तु कोषकृन्मोनियर्।**
- 'आत्मानुरूपां विधिनोपयेमे' (कु० १।१८)। **उपयेमे परिणिनाय।**
- 'अथैनामुपयच्छते' (हिरण्य० गृ० १९।३)। **अवकिरते मिथुनी भवतीत्यर्थः।**
- 'बर्हिषोपयम्योदङ् पर्यावृत्त्य प्राचीनदण्डयोदीचीनदण्डया वा स्रुचा' (भा० श्रौ० ६।१३।८)। **बर्हिषि निधायेत्यर्थः।**
- 'प्रथमायां त्रिरनूकायामुपयमनीभिरुपयम्य हरति' (आप० श्रौ० ७।२।६)। **उपयम्य गृहीत्वा।**
- 'अथोपयन्त्रा सदृशेन युक्ताम्' (रघु० ७।१)। **उपयन्त्रा वरेण।**
- 'कौमारापूर्ववचने' (पा० ४।२।१३) **इत्यत्र आद्य उपयन्तरि प्रत्ययः, द्वितीय उपयतायामिति विवेक इति बालमनोरमा। तत्रोपयन्तेति वोढारं पतिमाचष्टे।**
- 'कन्या त्वजातोपयमा' (सा० द०)। **उपयमो विवाहः।**
- 'निबन्धः खल्वेकग्रन्थोपयमोऽर्थानाम्' (३।२।४३ न्यायभाष्ये)। **एकग्रन्थोपयताः खल्वर्था अन्योन्यस्मृतिहेतवः (इति च तत्रैव)। उपयमो निबन्धः प्रतिपादनम्।**
- 'विभाषोपयमने' (पा० १।२।१६)। उपयमनं विवाहः।
- 'इत्यभ्रातृकाया उपयमने प्रतिषेधः' (नि० ३।५।५ दुर्गवृत्तौ)। **उक्तोऽर्थः।**
- 'दक्षिणत उदङ्ङासीन ऋत्विगुपयमनं कारयेत्' (लौ० गृ० १५।३)। **उक्तोऽर्थः। दातृप्रतिग्रहीतृसम्बन्धं कारयेदित्यर्थ इति देवपालः। भक्षणसाधनो य उपयमनाख्यः पात्रविशेष इति अथर्व० ७।७७।३ 'योअश्विनोश्चमसो देवपानः' इत्यत्र सायणभाष्यम्।**
- 'उद्यच्छन्तीध्ममुपयच्छन्त्युपयमनीः' (श० ब्रा० ९।२।३।१)। **उपययमनीरुपधानभूतान्यन्तःस्थलानि सिकतादिमयानि। अन्यत्र पात्रविशेषोप्युपयमनी भवति। तद्यथा--द्वन्द्वं पाचाण्युपसादयति–उपयमनीं महावीरं परीशासौ पिन्वने (श ब्रा० १४।१।३।१)।**
- 'उपयमनकुशानादाय' (पा गृ० १।१।९)। **यत्र किं चिद् उपयम्यत उपधीयते ते कुशा उपयमनाः।**

## या
- {उपया}
- या (या प्रापणे प्रापणमिह गतिः)।
- 'युक्त्वा रथमुपदेवाँ अयातन' (ऋ० १।१६१।७)। **देवानुपायातन देवानां सामीप्यं प्राप्नुत।**
- 'भृतिं चोपययौ तस्य सारथ्येन महीपतेः' (भा० वन० ६०।२५)।
- 'यत्रोपयाति हरिभिः सोमपीथी।' (भा० अनु० १०२।५४)। **उक्तोऽर्थः।**
- 'उपयानापयाने च स्थानं प्रत्यपसर्पणम्। सर्वमेतद्रथस्थेन ज्ञेयं रथकुटुम्बिना' (रा० ६।८९।१९)॥
- 'पुत्राणां दुहितॄणां च काले विध्युपपापनम्। दारैर्वीरैस्तत्सदृशैः कल्पयन्तं विभूतिभिः' (भा० पु० १०।६९।३२)॥ **उपयापनं विवाहः। अस्मिन्नर्थेऽ स्यात्रैव प्रयोगो नान्यत्र।**

## याच्
- {उपयाच्}
- याच् (टुयाचृ याच्ञायाम्)।
- **अर्थ उपयाच्ञायाम् इति धातुपाठः। अनोपशब्दो नान्तरमर्थे करोति। अपि वोपेत्य याच्ञोपयाच्ञा स्यात्।**
- 'भक्तिलक्ष्मीसमृद्धानां किमन्यदुपयाचितम्। एतया वा दरिद्राणां किमन्यदपयाचितम्' (सर्व० द० सं० प्रत्यभि०)। **उपयाचितम्=याचनम्। अपयाचितमनिष्टप्रार्थनम्।**
- 'त्वया पुरस्तादुपयाचितो यः सोऽयं वटः श्याम इति प्रतीतः' (रघु० १३।५३)। **उपयाचितः प्रार्थित:।**
- 'त्रैलोक्यचारिणी सा त्वं भुवि सत्योपयाचना' (हरि० २।२।५०)। **ममेदमीप्सितं कुरु, अहं त्वां पूजयिष्यामि तं तमुपहारं ते दास्यामीत्येवंरूपा प्रार्थना उपयाचनोच्यते।**
- 'तैस्तैरप्युपयाचितैरुपनतस्तन्व्या स्थितोऽप्यन्तिके' (ध्वन्यालोके विश्नेश्वरेण हिन्दीव्याख्यायां पृ० ४९ समुद्धृतमुत्पलपादाचार्यवचनम्)। **उक्तोऽर्थः। उपयाचितैः स्वार्थसिद्धौ प्रतिश्रुतैरर्थैरित्यर्थः। इत्थं च निरूपयन्त्युपयाचितं तज्ज्ञाः-- दीयते यत्तु देवेभ्यो मनोराज्यस्य सिद्धये। उपयाचितकं दिव्यं दोहदं तद् विदुर्बुधाः॥**
- 'निक्षेपी म्रियते तुभ्यमुपदास्याम्युपयाचितम्' (पञ्चत० १।१४)।
- 'उपयाचितदानेन यतो देवा अभीष्टदाः' (पञ्चत० २।५०)।
- 'अद्य मया भगवत्याः करालायाः प्रागुपयाचितं स्त्रीरत्नमुपहर्तव्यम्' (मालती० ५)।
- 'तस्योपयाचितान्येत्य तत्रत्याः कुर्वते जनाः। तत्तद्वाञ्छितसंसिद्धिहेतोस्तैस्तैरुपायनैः' (कथा० १३।१६६)॥ **तस्योपयाचितानि कुर्वन्ति प्रतिश्रुतार्थमर्पयन्ति।**
- 'ग्रहाणां चरितं स्वप्नो निमित्तान्युपयाचितम्। फलन्ति काकतालीयं तेभ्यः प्राज्ञा न बिभ्यति' (वेणी० २।१५ **इत्यत्राङ्गिरोवचनमित्युदाहृतम्)॥**

## युज्
- {उपयुज्}
- युज् (युजिर् योगे)।
- 'उपो रथेषु पृषतीरयुग्ध्वम्' (ऋ० १।३९।६)। **उपायुग्ध्वं योजितवन्तः (यूयं मरुतः)।**
- 'उप नूनं युयुजे वृषणा हरी' (ऋ० ८।४।११)। **उक्तोऽर्थः।**
- 'महोभिरेतां उप युज्महे' (ऋ० १।१६५।५)। **(हविरादि) स्वीकुर्मह इत्यर्थः।**
- 'नासंपृष्टो ह्युपयुङ्क्ते परार्थे' (भा० वि० प्रजागर०)। **उपयुङ्क्ते व्याप्रियते प्रवर्तते।**
- 'गां न धुर्युप युञ्जाथे अपः' (ऋ० १।१५१।४)। **उपयुञ्जाथे सेवेथे।**
- 'षाड्गुण्यमुपयुञ्जीत' (शिशु० २।९३)। **प्रयुञ्जीतेत्यर्थः।**
- 'तथेत्युक्त्वा च ते सर्वे प्रोक्षयित्वा च गां ततः। पितृभ्यः कल्पयित्वैनामुपायुञ्जन्त भारत' (हरि० १।२१।१३)॥ **उपायुञ्जन्त उपायुञ्जत अभक्षयन्।**
- 'त्वां चेदवध्यं दायादमतीव प्रियदर्शनम्। अहमद्योपयोक्ष्यामि विधानं पश्य यादृशम्' (भा० वन० १७९।१५)॥ **उपयोक्ष्यामि उपयोक्ष्ये भोक्ष्ये भक्षयिष्यामि।**
- 'अग्निस्तेजो महल्लोके गूढस्तिष्ठति दारुषु। न चोपभुङ्क्ते तद्दारु यावन्नोद्दीप्यते परैः' (भा० उ० ३७।६०)॥ **नोपयुङ्क्ते नाश्नाति।**
- 'फलान्युपायुङ्क्त स दण्डनीतेः' (रघु० १३।४६)। **उपायुङ्क्त उपाभुङ्क्त, उपाश्नात्, निरविशत्।**
- 'उभयमेव तत्रोपयुज्यते फलं धर्मस्यैवेतरस्य च' (भा० उ० ४२।२३)। **उक्तपूर्वोऽर्थः।**
- 'बालस्याप्यर्थवद् वाक्यमुपयुञ्जीत पण्डितः' (कौ० अ० १।११।१५)। **उपयुञ्जीत स्वीकुर्यात्।**
- 'यत् किं च समाहितो ब्रह्म प्याचार्यादपयुङ्क्ते' (आप० ध० १।२।५।७) **उपयुङ्क्त आदत्ते। ब्रह्मप्याचार्यात्। इत्यत्र शकन्ध्वादित्वात् पररूपम्।**
- 'वृत्तचौलकर्मा लिपिं संख्यानं चोपयुञ्जीत' (कौ० अ० १।५।१)। **उपयुञ्जीत उपाददीत शिक्षेत।**
- 'ब्रह्मोज्झः कृच्छ्रं द्वादशरात्रं चरित्वा पुनरुपयुञ्जीत वेदमाचार्यात्' (व० ध० शा० २०।१२)। **उक्तोऽर्थः।**
- 'क्रमेणास्योपयुञ्जन्ति रूपमायुस्तथैव च' (भा० स्त्री० ७।११)। **उपयुञ्जन्ति उपयुञ्जते उपयोगेन क्षयं नयन्ति समाप्तिं गमयन्ति।**
- 'मुक्तारत्नस्य शाणाश्मघर्षणं नोपयुज्यते' (भा० वन० १२७३९)। **नोपयुज्यते उपयोगं न याति। अर्थवन्न भवतीत्यर्थः।**
- 'शरदभ्रस्य शुभ्रत्वं वद कुत्रोपयुज्यते।' **क्वाऽस्योपयोगः, कास्यार्थवत्ता।**
- 'तेजसा सह जातानां वयः कुत्रोपयुज्यते' (पञ्चत० १।३२८)। **उक्तोऽर्थः।**
- 'प्रेष्यभावेन नामेयं देवीशब्दक्षमा सती। स्नानीयवस्त्रक्रियया पत्रोर्णमिवोपयुज्यते' (माल० ५।१२)। **उपयुज्यते व्यवह्रियते, उपचर्यते।**
- 'राजा तदुपयुञ्जानश्चौरस्याप्नोति किल्बिषम्' (मनु० ८।४०)। **तद् धनं चौरहृतं धनमुपयुञ्जानः स्वस्यार्थे विनियुञ्जानः।**
- 'अहीनसूक्तान्युपयुञ्जाना यन्ति' (ऐ० ब्रा० ६।२१)। **उपयुञ्जाना उच्चारयन्तः पठन्तः।**
- 'भूयिष्ठमुपयुञ्जानं फेनम्' (भा० आदि० ४०।१८)। **उपयुञ्जानम् भुञ्जानम्।**
- 'यश्चैषां कश्चित् सूत्रावयवो भवत्युपयुक्तः।' **उपयुक्तो गृहीतो विज्ञातः।**
- 'यजूंषि नोपयुक्तानि क्षिप्रमिच्छामि वेदितुम्' (भा० शां० ३१८।५)। **नोपयुक्तानि अनुपयुक्तानि विधिवदगृहीतानि।**
- 'आगमकालेनैव सर्वमायुरुपयुक्तं स्यात्' (भाष्ये)। **उपयोगेन समाप्तं स्यात्।**
- 'उपयुक्तोदकां भग्नां प्रपां निपतितामिव' (रा० २।११४।१५)। **उपयुक्तोदकां समाप्तजलाम्।**
- 'यामन् यामन्नुपयुक्तं वहिष्ठं कर्मन्कर्मन्नाभगम्। अग्निमीडे' (अथर्व० ४।२३।३)। **उपयुक्तं विनियुक्तं व्यापारितम्।**
- 'चतुर्भिश्च प्रकारै र्विद्योपयुक्ता भवति।' (भा०)।
- 'तद्यथा उपयुक्ता माणवका इत्युच्यन्ते य एते नियमपूर्वकमधीतवन्तो भवन्ति' (पा० १।४।२९ सूत्रे भाष्ये)। **निगदव्याख्यातम्।**
- 'अग्निना चोपयुक्तस्य कुतः संजीवनं पुनः' (भा० शां० १८६।१३)। **उपयुक्तस्यात्तस्य। दग्धस्येति त्वार्थिकोऽर्थः।**
- 'सवर्णसंज्ञोपयुक्ताः स्थानप्रयत्नाः' (पा० १।१।९ सूत्रे वृत्तौ)। **उपयुक्ता उपयोगवन्तः।**
- 'अनुपयुक्तमिवात्मानं समर्थये' (शा० ७ अङ्कादौ)। **निरुपयोगमनर्थकं निष्प्रयोजनम्।**
- 'तस्यादित्यो भामुपयुज्य भाति' (भा० अनु० १५८।२२)। **उपयुज्य आदाय।**
- 'आख्यातोपयोगे' (पा० १।४।२९)। **नियमपूर्वकं गुरोर्विद्याग्रहणमुपयोगः।**
- 'आपत्कल्पो ब्राह्मणस्याब्राह्मणाद् विद्योपयोगः' (गौ० ध० ७।१)। **उक्तोऽर्थः।**
- 'तिष्ठतेरुपयोगश्च दृष्टोऽप्रत्यजयन्निति' (वा० प० २।२०१)। **उपयोग आक्षेपः।**
- 'उपयोज्यश्चरुरयं त्वया मात्रा त्वयं तव' (हरि० १।२७।१९)। **उपयोज्यो भक्षणीयः।**
- 'यथा ह वा स्थूरिणैकेन यायादकृत्वान्यदुपयोजनाय' (ऐ० ब्रा० ५।३०)। **उपयोजनं धुरि योजनम्।**
- 'नियुतो वायोरित्यादिष्टोपयोजनानि' (निघण्टौ १।१५)।
- 'प्राकारभञ्जनान्योगांश्च तथा निगडभञ्जनान्। अदर्शनप्रयोगांश्च जानेऽहमुपयोगिनः' (कथा० १२।४२)॥ **उपयोगिनोऽर्थवतः।**
- 'नैव प्राज्ञा गतश्रीकं भर्तारमुपयुञ्जते' (भा० वन० २६७।१८)। **उपयुञ्जते तत आददतेऽर्थम्। न स्वामिनं भुञ्जते।**
- 'यामन्यामिन्नुपयुक्तं वहिष्ठं कर्मन्कर्मन्नाभगमग्निमीडे' (अथर्व० ४।२३।३)। **उपयुक्तं (होमाधारत्वेन) विनियुक्तम्।**

## रक्ष्
- {उपरक्ष्}
- रक्ष् (रक्ष पालने)।
- **सज्जनं तूपरक्षणम् इत्यमरः। सैन्यस्य प्रगुणीकरणं गुल्मको वेति स्वामी। सैन्यरक्षणाय प्रहरिकादेर्न्यास उपरक्षणमिति भानुजिः।**

## रच्
- {उपरच्}
- रच् (रच प्रतियत्ने)।
- 'मनोरथोपरचितप्रासादवापीतटक्रीडाकाननकेलिकौतुकजुषाम्' (भर्तृ० )। **उपरचिता प्रासादवापी कल्पिता सौधदीर्धिका।**

## रञ्ज्
- {उपरञ्ज्}
- रञ्ज् (रञ्ज रागे)।
- 'उपरज्यते भगवांश्चन्द्रः' (मुद्रा० १)। **राहुणा गृह्यते।**
- 'कोपोपरक्तानि मुखानि' (सा० द०)। **उपरक्तानि अरुणानि। उपशब्दो धात्वर्थानुवादी।**
- 'अविद्याकामकर्मभिरुपरक्तमनसा' (भा० पु० ५।१४।५)। **उपरक्तमुपहतं मलिनीकृतम्, कलुषितम्।**
- 'उपरक्त इवादित्यः सद्यो निष्प्रभतां गतः' (रा० १।५५।९)। **उपरक्तो ग्रहगृहीतः, उपप्लुतः।**
- 'अथ य उपरक्तेन हविषा यजते' (श० ब्रा० ११।४।४।५)। **उपरक्तेन ईषद् रक्तेन। उपशब्दः सामीप्ये।**
- 'चन्द्रोपरागं प्रति तु केनापि विप्रलब्धासि' (मुद्रा० १)। **चन्द्रोपरागश्चन्द्रग्रहणम्।**
- 'बिभर्षि चाकारमनिर्वृतानां मृणालिनी हैममिवोपरागम्' (रघु० १६।७)। **उपराग उपद्रवः। हिमकृता म्लानिः।**
- 'इत्यादिभिः समालापैर्वत्सराजः स तद् दिनम्। लज्ज्जोपरागं देव्याश्च सममेवापनीतवान्' (कथा० १७।५२)॥ **उपरागो मालिन्यम्।**
- 'उर्वीपतेश्च स्फटिकाश्मनश्च शीलोज्झितस्त्रीहृदयस्य चान्तः। असंनिधानात् सततस्थितीनामन्योपरागः कुरुते प्रवेशम्' (राज० ६।२३४)॥ **उपरागः संनिहितवस्त्वन्तरस्य रागः। उपशब्दः सामीप्ये।**

## रम्
- {उपरम्}
- रम् (रमु क्रीडायाम्)।
- 'ततो ह जारत्कारव उपरराम' (बृ० उ० ३।२।१३)। **उपरराम विरराम। वचनादिति शेषः।**
- 'उपात्र खलु रमत' (श० ब्रा० ११।४।१।३)। **उपरमत तिष्ठत।**
- 'उपरमन्ति घोषं घोषकृतः' (शां० श्रौ० १७।७।७)। **उपरमन्ति उपरमयन्ति विरमयन्ति, अवसाययन्ति।**
- 'उपरमति देवदत्तम्' (उपाच्चेति सूत्रे वृत्तौ)। **उपरमयतीत्यर्थः। अन्तर्भावितण्यर्थको रमिः सकर्मकः।**
- 'उपर उपलो मेघो भवति। उपरमन्त्यस्मिन्नभ्राणि' (नि० २।२१।५)। **उपरमन्ति अवस्थितानि भवन्ति।**
- 'उपरता आप इति वा' (नि० २।२१।५)। **उक्तोऽर्थः।**
- 'युद्धादुपारमन्' (भा० द्रोण० ३६३३)। **रात्रिः कस्मात्।**
- 'उपरमयतीतराणि ध्रुवी करोति' (नि० २।१८)। **निगदव्याख्यातम्।**
- 'उत्तराणि हवींषि श्रप्यमाणान्युपरमति' (श० ब्रा० २।२।१।२)। **उपरमति प्रतीक्षते।**
- 'या क्रियां कर्ता प्राधान्येनानुपरमन्करोति तन्नित्यम्' (पा० ८।१।४ सूत्रे वृत्तौ)। **अनुपरमन् विच्छेदमकुर्वन्।**
- 'त्वां तु कृत्वोपरतो मन्ये रूपकर्ता स विश्वसृक्' (रा० ५।२०।१३)। **उपरतो विरतः सृष्टिव्यापारादिति शेषः। विश्वसृट् इति तु पाणिनीयाः।**
- 'भयाद्रणादुपरतं मंस्यन्ते त्वां महारथाः' (गीता २।३४)। **उपरतं परावृत्तम्, पराङ्मुखम्।**
- 'उपरतानि धनानि' (पा० १।३।८४ सूत्रे न्यासे)। **उपरतानि नष्टानि।**
- 'चिरादुपरता वासवदत्ता' (स्वप्न० ४)। **उपरता मृता।**
- 'अहोरात्रमुपरम्य प्राध्ययनम्' (शां० गृ० ४।६)। **उपरम्य विश्रम्य विच्छेदं कृत्वा। प्राध्ययनमध्ययनप्रारम्भः।**
- 'यानि चापि त्वया सार्धं वनेषु च सुगन्धिषु। विहृतानि सुखं काले तेषामुपरमः कृतः' (रा० ४।२०।८)॥ **उपरमो विरामो ऽवसानम्।**

## रुच्
- {उपरुच्}
- रुच् (रुच दीप्तावभिप्रीतौ च)।
- 'उपो रुरुचे युवति र्न योषा' (ऋ० ७।७७।१)। **उपरुरुचे रोचमाना भासमानोपैतीत्यर्थः।**

## रुध्
- {उपरुध्}
- रुध् (रुधिर् आवरणे)।
- 'अजाश्चैवोपरोत्स्यन्ते पयसोऽर्थे युगक्षये' (हरि० १११५८)। **उपरोत्स्यन्ते व्रजेषु रुद्धाः करिष्यन्ते।**
- 'शस्त्रं द्विजातिभिर्ग्राह्यं धर्मो यत्रोपरुध्यते।' (मनु० ८।३४८)। **उपरुध्यते विहन्यते प्रतिहन्यते। साहसिकादिभिः कर्तुं न दीयते इत्यर्थः।**
- 'अनार्ये कृत्यमारब्धं किं न पूर्वमुपारुधः' (रा० २।३६।१४)। **किं नावारयः, किमिति न प्रत्यषेधः।**
- 'वत्से उपरुध्यते तपोऽनुष्ठानम्' (शा० ४)। **उक्तोऽर्थः।**
- 'पौरास्तपोवनमुपरुन्धन्ति' (शा० १)। **क्षुभितं कुर्वन्तीत्यर्थः।**
- 'नेत्रक्रमेणोपरुशेध सूर्यम्' (रेणुः) (रघु० ७।३९)। **उपरुरोध आच्छादयामास। नेत्रमंशुकम्।**
- 'सगरो ज्येष्ठं पुत्रमुपारुधत्।' (रा० २।३४।१६)। **उपारुधत्=अपारुधत् निराकरोत्।**
- 'मा मोपरोत्सीरति मा सृजैनम्' (कठोप० १।२१)। **उपरोधो निर्बन्धः। निर्बन्धं मा कार्षीरित्यर्थः। उपरौत्सीरिति तु पाणिनीयाः।**
- 'शपथैः शपमानो हि प्राणानुपरुणत्सि मे' (रा० २।७५।६१)। **उपरुणत्सि पीडयसि क्लिश्नासि कदर्थयसि।**
- 'उपरुन्धन्ति राजानो भूतानि विजयार्थिनः' (भा० शां० ९७।४)
- 'काममात्मानं भार्यां पुत्रं वोपरुन्ध्यान्न त्वेव दासकर्मकरम्' (आप० ध० २।४।९।११)। **उपरुन्ध्यात् कदर्थयेत्, आहारादिना विना कुर्यात्।**
- 'सूर्योढमतिथिं वसत्यै नोपरुन्धीत' (आप० श्रौ० ५।७।२५।५)। **नोपरुन्धीत न पराणुदेत्, न प्रत्याचक्षीत।**
- '(लीलापक्षिषु) भोजनार्थं वधूलोकमुपरुन्धत्स्वनारतम्' (यो० वा० ६।(१)।१।१३)। **उपरुन्धत्स्व उपरुन्त्स्व प्रेरय प्रार्थयस्व। यथास्थिते पाठे पररूपमेकादेशो बोध्यः।**
- 'संभूय वणिजां पण्यमनर्घेणोपरुन्धताम्। विक्रीणतां वा विहितो दण्ड उत्तमसाहसः' (याज्ञ० २।२५०)॥ **अनर्घेण होनेन मूल्येन प्रार्थयमाना विक्रेयविक्रयं वारयन्ति, तेषाम्।**
- 'धर्मार्थविद्याकालाननुपरोधयन् कामसूत्रं तदङ्गविद्याश्च पुरुषोऽधीयीत' ( )। **अनुपरोधयन् अक्षिण्वन्नित्यर्थः।**
- 'भो नित्यं प्रदीयतामित्यस्मानुपरुध्य किमिदानीं सन्तप्यते' (प्रतिज्ञा० २)। **उपरुध्य सनिर्बन्धं प्रेर्य॥**
- 'गुरुर्नोपरोध्यो ऽध्यापयेति' (मनु० २।७३ इत्यत्र मेधातिथिः)। **नोपरोध्यो न सनिर्बन्धं प्रार्थ्यः।**
- 'उपरुद्धं कुसुमपुरम्' (मुद्रा०)। **रुद्धं परिवेष्टितम्।**
- 'उपरुद्धवृत्तिं बाष्पं कुरु' (शा० ४)। **उपरुद्धा विरता।**
- 'न प्रसिद्धिरुपरोद्धुं न्याय्या' (नि० १।१।११ इत्यत्र दुर्गः)। **रूढेरनादरो न युक्त इत्याह।**
- 'अनुग्रहः खल्वेषः, नोपरोधः' (विक्रम० ३)। **उपरोधः कृच्छ्रम्, कष्टम्।**
- 'उपरोधो भवेदेवमस्माकं तपसः कृते' (भा० आश्रम० ३६।४१)। **उपरोधोऽन्तरायः प्रत्यूहः।**
- 'महतामुपरोधेन प्रसीदन्ति हि देवताः' (बृ० क० को० ११।५५)। **उक्तोऽर्थः।**
- 'मौलभृत्योपरोधेन' (तन्त्रा० १।६।७५)। **उपरोधोऽपनयनमपसारणम्। उपशब्दोऽपस्यार्थे। अन्यत्राप्यपोपयोर्व्यतिकरो लक्ष्यते बहुलः। नहि वाचि व्यवह्रियमाणायां सर्वं युक्तिमद् भवति।**
- 'ये नित्या भाक्तिकास्स्युस्तेषामनुपरोधेन संविभागो विहितः' (बौ० ध० २।३।५।१६)। **उपरोधः पीडा।**
- 'मात्रा पृष्टः सोपरोधं ध्रुवस्तां पर्यभाषत' (स्कन्द० का० ४।१९।२४)। **सोपरोधं सनिर्बन्धं साग्रहं साभिनिवेशम्।**
- 'सप्तमो भोजराजस्य भयाद्रोधोपरोधतः। देवक्याः पातितो गर्भ इति लोको वदिष्यति' (वि० पु० ५।१।७५)॥ **रोधोपरोधतः कारायां निरोधात्।**

## रुह्
- {उपरुह्}
- रुह् (रुह बीजजन्मनि)।
- 'उपरूढव्रणः' (सुश्रुत० २।६३।१३)। **योर्थोऽन्यत्र संरूढव्रण इत्यनेनोच्यते स एवेहोपरूढव्रण इत्यनेन।**

## लक्ष्
- {उपलक्ष्}
- लक्ष् (लक्ष दर्शनाङ्कनयोः, लक्ष आलोचने)।
- 'नक्षत्रशब्देन ज्योतिःशास्त्रमुपलक्ष्यते' (मनु० ३।१६२ इत्यत्र कुल्लूकः)। **स्वार्थमुपादाय परार्थाभिधानमुपलक्षणं भवति।**
- 'अस्ति र्नास्तेरुपलक्षणम्। शतशो ऽप्युपलक्षये' (हरि० १२३५१)। **उपलक्षये चक्षुर्विषयी करोमि।**
- 'एतत्कृत्यतमं राज्ञो नित्यमेवोपलक्षयेत्' (भा० अनु० ३३।५)। **उपलक्षयेत् जानीयात्।**
- 'लोकप्रवादः सत्येऽयं पण्डितैरुपलक्ष्यते' (रा० ५।२६।६)। **उक्तोऽर्थः।**
- 'स गिरिरन्य इवोपलक्ष्यते' (हरि० २।१८।४४)। **लक्ष्यते प्रतिभाति।**
- 'आदिमध्यावसानेषु भवच्छब्दोपलक्षिता' (भैक्षचर्या) (यज्ञ० १।३०)। **भवच्छब्दोच्चारणेनाङ्किता।**
- 'सुखासीनं ततस्तं तु विश्रान्तमुपलक्ष्य' (भा० आदि० ७८४३)। **उपलक्ष्य निशाम्य, विलोक्य।**
- 'वेलोपलक्षणार्थमादिष्टोस्मि तत्र भवता प्रवासादुपावृत्तेन काश्यपेन' (शा० ४)। **का वेलेति नक्षत्रादिदर्शनेन निश्चेतुम्।**
- 'अहर्गणे सुब्रह्मण्यायाः सर्वोपलक्षणं प्रकृतिवत्' (का० श्रौ० १।७।६)। **सर्वेषामह्नां भेदेनाभिधानमित्यर्थः।**
- 'ऋणग्रहणं नियोगोपलक्षणार्थम्' (पा० २।१।४३ सूत्रवृत्तौ)। **ऋणशब्दो नियमपर इति ग्राहयितुम् इत्यर्थः।**

## लप्
- {उपलप्}
- लप् (लप व्यक्तायां वाचि)।
- 'स ग्रामणीरस्तु सहायमध्ये स्त्रीनृत्तगीतैरुपलप्यमानः' (अवदा० जा० १९,१८)। **उपलप्यमानोऽभिनन्द्यमानः सभाज्यमानः।**

## लभ्
- {उपलभ्}
- लभ् (डुलभष् प्राप्तौ)।
- 'अग्निराप्तोपदेशात्प्रतीयतेऽत्राग्निरिति। प्रत्यासीदता धूमदर्शनेनानुमीयते। प्रत्यासन्ने च प्रत्यक्षत उपलभ्यते' (न्याभा० )। **उपलभ्यते ज्ञायते।**
- 'स हि स्थानानि सर्वाणि कार्त्स्न्येन मुनिपुङ्गवः। नरमांसार्थिनां लोके नैपुण्येनोपलभ्यते' (रा० ३।७५।७०)। **उपलभ्यते=उपलभते।**
- 'सुतार्थे नोपलब्धास्मि तिष्ठ मम प्रिये' (भा० आदि० १६७।३७)। **नोपलब्धास्मि नोपलभ्यास्मि, स्प्रष्टुं योग्या नास्मि। उदक्याऽस्मीति यतः।**
- 'उपलब्धे' (भा० ३।१३) **(रथ्यासन्धौ)।**
- 'योऽसौ च्छन्दःशास्त्रेष्वभिविनीत उपलब्ध्याधिगन्तुमुत्सहते' (पा० गृ० २।१।३२)। **उपलब्धिः=व्युत्पत्तिः।**
- 'शप उपलम्भने' (वार्तिकम् )। **उपलम्भनं वाचा शरीरस्पर्शनमिति वृत्तिः।**

## लिख
- {उपलिख}
- लिख (लिख अक्षरविन्यासे)।
- 'अभ्यन्तरमुपलिखति' (आप० श्रौ० ७।१।३।१४)। **उपलिखति समीपे लिखति।**
- 'दुरुक्तमुपलिखति' (कौ० अ० ४।९।१७)। **साधुकृत्य लिखतीत्यर्थः।**

## लिप्
- {उपलिप्}
- लिप् (लिप उपदेहे)।
- 'विद्याद्रसं स्वादुं यो वक्त्रमुपलिम्पति' (वाग्भट० १०।२)। **वक्त्रमुपलिम्पति वक्त्रे सक्तो भवति।**
- 'इषुमात्रावरं सर्वतः स्थण्डिलमुपलिप्य' (आश्व० गृ० १।३।१)। **उपलिप्य उपलेपमुपदेहं कृत्वा।**
- 'वस्तिगुदोपलेप-' (सुश्रुत० १।११५।१५)। **उपलेपो रोधो बन्धः।**
- 'अन्नैरुपलेपिभिः' (सुश्रुत० १।२७६।१०)। **उपलेपिभिः कोष्ठबन्धकारिभिः।**

## ली
- {उपली}
- ली (लीङ् श्लेषणे)।
- 'यथा सर्वाणि भूतानि मृत्योर्भीतानि मारिष। धर्ममेवोपलीयन्ते कमवन्ति हि यानि च॥ तथा कर्णं महेष्वासं पुत्रास्तव नराधिप। उपालीयन्त सन्त्रासात् पाण्डवस्य महात्मनः' (भा० कर्ण० ४१७१)॥ **उपलीयन्ते संश्रयन्ते, उपश्लिष्यन्ति।**
- 'मदमानमोहभुजगोपलयम्' (गार्हस्थ्यम्) (अवदा० जा० १८,२०)। **उपलयम् आशयम् आश्रयम्।**

## वच्
- {उपवच्}
- वच् (व्यक्तायां वाचि, ब्रूञ् आदेशो वा)।
- 'तनूपानं परिपाणं कृण्वाना यदुपोचिरे' (अथर्व० ५।८।६)। **उपोचिरे प्रोत्साहनमुद्धर्षगं चक्रिरे।**
- 'द्विता यदीं कीस्तासो अभिद्यवो नमस्यन्त उपवोचन्त भृगवः' (ऋ० १।१२७।७ )। **उपवोचन्त उपेत्य ब्रुवन्ति इति सायणः। यथान्यत्र ब्रुवः प्रयोग उपशब्द आधिक्यमाचष्टे तथेहापि कुतो न ?**
- 'वेषि ह्यध्वरीयतामुपवक्ता जनानाम्' (ऋ० ४।९।५)। **उपवक्ताऽधिकवक्ता, प्रेरकः प्रोत्साहकः।**
- 'उदू अयाँ उपवक्तेव बाहू' (ऋ० ६।७१।५)। **उक्तोऽर्थः।**
- 'इष्यन्वाचमुपवक्तेव होतुः' (ऋ० ९।९५।५)। **उपवक्ता योऽध्वर्युं प्रतिगरं कुर्वन् प्रोत्साहयति।**

## वञ्च्
- {उपवञ्च्}
- वञ्च् (वञ्चु प्रलम्भने)।
- 'वयं खलु हता राम त्वयाप्युपबञ्चिताः' (रा० २।५२।१९)। **उपवञ्चिताः समीपे वञ्चिताः प्रतारिताः, अतिसंहिताः।**
- 'सूपायनास्यै भव सूपवञ्चना' (ऋ० १।१८।११)। **सूपवञ्चना सुखेनाभिगम्या।**

## वद्
- {उपवद्}
- वद् (वद व्यक्तायां वाचि)।
- 'ते (द्वे ऋचौ)। भूत्वोपावदताम्' (ऐ० ब्रा० ३।२३)। **उपेत्य अब्रूताम्। सामेति शेषः।**
- 'अमो नाम साम। सा वा ऋक् सामोपावदत्' (ऐ० ब्रा० ३।२३ )। **उपेत्याब्रवीदिति भट्टसायणौ। उपवादः सान्त्ववाद इति षड्गुरुशिष्यः।**
- 'य एवं विद्वांसं व्रात्यमुपवदति' (अथर्व० १५।२।३)। **उपवदति निन्दति गर्हते।**
- 'त य एनं पुरस्तादायन्तमुपवदन्ति' (तै० ब्रा० २।३।९।७)।
- 'स य एनं शस्ते तूष्णींशंस उप वा वदेदनु वा व्याहरेत्' (ऐ० ब्रा० २।३१) **अनुव्याहरेत्=शपेत्।**
- 'एनं होतारम्। तं हेम उपोदुर्दास्या व त्वं पुत्रोसि' (शां० ब्रा० १२।३) **उक्तोऽर्थः।**
- 'कर्मकरान् उपवदते' (पा० १।३।४७ सूत्रे वृत्तौ)। **उपसान्त्वयति।**
- 'कुलभार्यामुपवदते।' **रहस्युपच्छन्दयति।**
- 'उपवादादबिभ्यतो यो मा ब्राह्मणोऽनूचान उपवदिष्यति तस्मा एतं प्रदास्यामीति' (गो० ब्रा० पूर्व० ३।६)।
- 'वाक्पारुष्यमुपवादः कुत्सनमभिभर्त्सनम्' (कौ० अ० ३।१८।७२)। **निगदव्याख्यातम्।**
- 'शरीरोपवादे काणखञ्जादिभिः' (कौ० अ० ३।१८।२)। **उपवादः परीवादः।**
- 'तस्मान्नोपवादी स्यात्' (श० ब्रा० ११।६।३।११)। **उपवादी दोषानुद्भावयिता।**
- 'अथ येऽल्पाः कलहिनः पिशुना उपवादिनः' (छां० उ० ७।६।१)। **उक्तोऽर्थः।**

## वन्द्
- {उपवन्द्}
- वन्द् (वदि अभिवादनस्तुत्योः)।
- 'अभूद् दूतः प्रहितो जातवेदाः सायं न्यह्न उपवन्द्यो नृभिः' (अथर्व० १८।४।६५)।

## वप्
- {उपवप्}
- वप् (डुवप बीजसन्ताने, बीजसन्तानः क्षेत्रे बीजविकरणं गर्भाधानं च)।
- 'ताभ्यां परःशतानि परःसहस्राणि वा शमीपर्णकरीराण्युपवपतः' (भा० श्रौ० ८।८।९)। **उपवपतो विकिरतः=उपस्तृणुतः।**
- 'यन्न्यृच्छत्यस्यामेव तदुपोप्यते' (श० ब्रा० २।३।४।९)। **उपोप्यते निखन्यते निखायते निखातं भवति।**
- 'अपूपानां यमध्वर्युराखूत्कर उपवपेत्' (लाट्या० श्रौ० ५।३।२)।
- 'उपोप्ते ऽन्ये ग्रहाः साद्यन्ते ऽनुपोप्ते ध्रुवः' (तै० सं० ६।५।२।७)। **उपोप्ते कृतमृदुपवापे प्रदेशे, मृदमुपोप्य उपचित्य खरीकृते।**
- 'पात्राणि निर्णिज्योपवाप्य' (श० ब्रा० ११।६।२।४)। **उपवाप्य मृदाऽऽपूर्य।**
- 'यदन्यदुत्तरवेद्या उपवपनात्' (भा० श्रौ० ८।१)। **उपवपनं मृदोपचयनम्।**

## वर्ण्
- {उपवर्ण्}
- वर्ण् (वर्ण वर्णक्रियाविस्तारगुणवचनेषु)।
- 'कृतकैश्चापि तन्मांसं मृगेन्द्रायोपवर्णितम्' (भा० शां० १११।४९)।
- 'दानच्छेदोपवर्णनम्' (याज्ञ० १।३१९)। **उपवर्णन विस्तरेण वर्णनम्।**

## वल्ह्
- {उपवल्ह्}
- वल्ह् (वल्ह प्राधान्ये)।
- 'एतद् ब्रह्मन्नुप वल्हामसि त्वा' (वा० सं० २३।५१)। **वल्ह प्राधान्ये। इह त्वाह्वानपूर्वे संहर्षे वर्तत इत्युवटः। उपवल्हामः स्पर्धया पृच्छाम इति महीधरः।**
- 'मूर्धाऽस्य विपतेद् य एनमुपवल्हेत' (श० ब्रा० ११।४।१।९)। **स्पर्धया वादं प्रवर्तयेत्।**

## वस्
- {उपवस्}
- वस् (वस निवासे)।
- 'उपास्मिञ्छ्वो यक्ष्यमाणे देवता वसन्ति' (तै० सं० १।६।७।३)। **उपवसन्ति उपेत्य वसन्ति।**
- 'ते ऽस्य गृहेषूपवसन्ति' (श० ब्रा० १।१।१।७)। उप **समीपे यजमानस्य वसन्ति।**
- 'यज्ञमेवारभ्य गृहीत्वोपवसति' (तै० सं० ६।४।२।६)। **उक्तोऽर्थः।**
- 'अद्यैव मे अग्न्याधेयस्योपवसथ' (जै० ब्रा० १।४४)। **उपवसथ समीपे तिष्ठत।**
- 'तस्मादग्नीध्र उपवसन्ति न सदसि' (ऐ० ब्रा० १०।४)। **उपवसन्ति तिष्ठन्ति विश्राम्यन्ति।**
- 'स वै माघस्यामावास्यायामुपवसत्युदङ्ङावर्त्स्यन्' (शां० ब्रा० १९।३)। **उक्तोऽर्थः।**
- 'उभये देवासुरा यज्ञमुपावसन्नस्मभ्यमनुवक्ष्यत्यस्मभ्य मिति' (ऐ० ब्रा० २।१५)। **समीपेऽतिष्ठन्। प्रत्यपालयन् प्रत्यैक्षन्त।**
- 'आशिता एवाद्योपवसाम। कस्यवाहेदम्। कस्य वा श्वो भवितेति' (तै० ब्रा० १।६।६।४) **उक्तोऽर्थः।**
- 'यद् ग्राम्यानुपवसति तेन ग्राम्यानवरुन्धे' (तै० सं० १।६।७।३)। **ग्राम्यान् पशून् भोजने परिहरति, तद्विषयकमनाशकं कुरुते। अशनपरित्यागेऽनशनेप्युपवसिरिह सकर्मकः।**
- 'संकर्षणस्य भद्रं ते यत्तदैनमुपावसम्' (भा० उ० ५५।३४)। **उपावसं शिष्यत्वेन पर्यचरम्।**
- 'तपःश्रद्धे ये ह्युपवसन्त्यरण्ये' (मुण्डकोप० १।२।११)। **उपवसन्ति सेवन्ते।**
- 'यत्ते वयं पश्यन्त उपवसाम' (श० ब्रा० ८।१।१।३)। **उपवसाम उपासामहै, उपासीमहि, उपतिष्ठेमहि।**
- 'गर्भिणीं ज्वरितां नारीमेकाहमुपवासयेत्' (का० सं० खिल० अन्तर्वत्नी० श्लो० ७)। **उपवासमनशनं कारयेत्।**
- 'तेषूपवासान् विविधानुपोष्य' (भा० वन० ११८।१४)।
- 'उपवस्ता प्राप्तोऽस्य औपवस्त्रम्' (=उपवासः)। (पा० ५।१।१०५ सूत्रे तदस्य प्रकरण उपवस्त्रादिभ्य उपसंख्यानम् इति वार्तिके वृत्तौ)। **उपवस्ता=उपवासस्य उपोषणस्य कर्ता।**
- 'चोरभाण्डस्योपवासेन वा। यथा हि माण्डव्यः' (कौ० अ० ४।८।८३)। **उपवासः समीपस्थितिः।**
- 'न ब्रह्मचारिणो विद्यार्थस्य परोपवासोस्ति' (आप०ध० १।२।१७)। **परोपवासः परसमीपे वासः।**
- 'प्रातर्नो यक्ष्यत इति ते ऽस्य विश्वे देवा गृहानागच्छन्ति तेऽस्य गृहेषूपवसन्ति स उपवसथः' (श० ब्रा० १।१।१७)। **यस्मिन्यक्षमाणो भवति ततः पूर्वो दिवस उपवसथ इति सायणः।**
- 'एकेषामुपवसथे' (का० औ० ४।१३।७)। **उपवसथ इति पौर्णमास्या अमावास्यायाश्चैकं नामधेयम्।**

## वस्
- {उपवस्}
- वस् (वस आच्छादने)।
- 'यदासन्द्यामुपधाने यद्वोपवासने कृतम्' (अथर्व० १४।२।६५)। **उपवासने आच्छादने प्रावरणे आवरणे परिधाने।**

## वह्
- {उपवह्}
- वह् (वह प्रापणे)।
- 'संह्रादनो राजरथो य इहास्मानुपावहत्' (भा० सभा० ६१।५)। **उपावहद् इहानीतवान्।**
- 'देवानां पाथ उप वक्षि विद्वान्' (ऋ० १०।७०।१०)। **समीपं प्रापयसीत्याह। पाथ इत्यन्नमुच्यते।**
- 'इन्द्रमिद्धरी बहतो ऽप्रतिधृष्टशवसमृषीणां च स्तुतीरुप यज्ञं च' (वा० सं० ८।३५)। **उक्तोऽर्थः।**
- 'स च पिष्टरसस्तात न मे प्रीतिमुपावहत्' (भा० अनु० १४।२०)। **उपावहत् आहरत्, अजनयत्।**
- 'उपोह्यमाने द्यूते तु राजानः सर्व एव ते' (भा० सभा० ६०।१)। **उपोह्यमाने उपस्थास्यमाने प्रक्रंस्यमाने।**
- 'तदुपोढं महद् युद्धमन्योन्यवधकाङ्क्षिणोः' (रा० ६।१०६।१८)। **उपोढमुपस्थितं प्रक्रान्तम्।**
- 'उपोढकल्याणफलो ऽभिरक्षन्' (कि० १७।५४)। **उपोढं सनिहितम्।**
- 'उपोढव्यसनादेशं कारयेत् सिद्धलक्षणैः' (का० नी० सा० ९।७३)। **उपोढः संनिहितः।**
- 'उपोढपाणिग्रहणा' (कु० ७।४)। **उक्तोऽर्थः।**
- 'कुकर्मभिरुपोढाऽपि लक्ष्मीः' (राज० ६।२९५)। **उपोढा स्वसंनिधिं प्रापिता।**
- 'यथेन्दावानन्दं व्रजति समुपोढे कुमुदिनी' (उत्तर० ५।२६)। **समुपोढे उदिते। नार्थः समा।**
- 'ततोप्युपोढा रजनी दिनक्षये' (रा० गोरे० २।११६।४९)। **उपोढाऽवतीर्णा।**
- 'व्रतिनामुपोढतपसाम्' (शा० ५।१०) **उपोढं संचितम्।**
- 'उपोढशब्दा न रथाङ्गनेमयः' (शा० ७।१०)। **उपोढो जनितः। उपोढा द्वितीया वल्लभा पत्नीति कोषः।**
- 'इह त्वां नाभिजानामि बालमेवोपवाहितम्' (हरि० २।१०४।२९)। **इतः प्रापितम् इत्यर्थः।**
- 'उपोह्य रुचिरां नावं गुहाय प्रत्यवेदयत्' (रा० २।५२।७)। **उपोह्य समीपं प्रापय्य।**
- 'रविरस्तं गतः श्रीमानुपोह्य रजनीं शुभाम्' (रा० २।११९।३)। **उक्तोऽर्थः।**
- 'महद् धनुः सज्यमुपोह्य लक्ष्मणः' (रा० २।८७।२३)। **उपोह्य धृत्वा।**
- 'उपवाह्यस्तु वो भर्ता नापवाह्यः पुराद् वनम्' (रा० २।४५।१६)। **उपवाह्यः पुरसमीपं प्रापणीय इत्यर्थः।**
- 'अथोपवाह्यादादाय घण्टामैरावताद् गजात्' (वि० पु० ५।१२।१२)। **उपवाह्यं वाहनम्।**
- 'देवोपवाह्यमक्षय्यं सदा दृष्टिमनःसूखम्' (रा० ७।१५।३८)। **देवोपवाह्यं राजवाहनम्।**
- 'चन्द्रगुप्तोपवाह्यां गजवशाम्' (मुद्रा० २)। **राजवाह्यस्त्वौपवाह्यः सन्नाह्यः समरोचित इति क्षीरोद्धृतोऽमरोद्घाटने कोषः।**
- 'यतरो वै युजो ह्रसीयान्भवत्युपवहं वै तस्मै कुर्वन्ति' (श० ब्रा० १।४।४।७)। **इतरेण युग्येन समानोन्नतये ह्रसीयसो युग्यस्य ग्रीवायां यदुपधानं रच्यते स उपवहो नाम।**
- 'कृतकृत्यं तदात्मानं मेने तस्योपवाहनात्' (रा० १।११।२९)। **उपवाहनात् स्वसमीपानयनादिति कतकः।**

## वा
- {उपवा}
- वा (वा गतिगन्धनयोः)।
- 'स्योनास्त्वा वाता उप वान्तु शग्माः' (अथर्व० १८।२।२१)। **उपवान्तु समीपे वान्तु पवन्ताम्।**
- 'प्रक्षालितायां पात्र्यां निष्टप्तोपवातायां पवित्रवत्यां पिष्टानि संवपति' (आश्व० गृ०)। **उपवाता शुष्का।**
- 'तस्मिन्प्रक्षालितोपवातानि निदधाति' (कौ० सू० २।२९)।
- 'प्रक्षालितोपवातान्यक्लिष्टानि वासांसि पत्नीयजमानर्त्विजश्च परिदधीरन्' (बौ० ध० १।६।१३।५) **उक्तोऽर्थः।**
- 'तद्वायुरुपयाति' (श० ब्रा० १३।३।८।६)। **तस्योपरि वातीत्याह।**

## विश्
- {उपविश्}
- विश् (विश प्रवेशने)।
- 'उपो नमोभि र्वृषभं विशेम' (ऋ० ८।८५।६)। **समीपे वर्तेमहि, उपाप्नुयाम।**
- 'बलेनोपविवेश ह' (भा० वन० ६१।१)। **उपविवेश निविविशे। सैन्यनिवेशं चकारेत्यर्थः।**
- 'रथमोचनमादिश्य सन्ध्यामुपविवेश ह' (भा० उ० ८४।२१)। **सन्ध्यां यावद् दैवतोपासनार्थं कृतासनोऽभवदित्यर्थः।**
- 'सोप्युक्त्वैवमुपाविशत्' (भट्टि० ७।७५)। **अनशनेन स्थित इत्यर्थः।**
- 'अथ प्रायमुपवेक्ष्यामि' (रा० २। ) **अनशनमुद्दिश्यैकत्रकृतासना भविष्यामीत्यर्थः।**
- 'द्रौपदी यत्र भर्तॄनुपाविशत्' (भा० आदि० २।३०४)। **पतीन् विमताननुमानयितुं तेषां पुरः स्थिरासनाऽभूदित्यर्थः।**
- 'प्रीतिश्च मनुजव्याघ्र दुर्योधनमुपाविशत्' (भा० सभा० १३६।११)। **उपाविशत्=आविशत्। अत्रार्थे विरलः प्रयोगः।**
- 'कृच्छ्रेणाल्पाल्पं सशब्दशूलमतिद्रवमति बहु चोपविशन्तं दृष्ट्वा पुरीषवहान्यस्य स्रोतांसि प्रदुष्टानीति विद्यात्' (चरक० वि० ५।६)। **उपविशन्तं निषद्योच्चरन्तम्, मलमुत्सृजन्तम्।**
- 'तावदर्कोप्युपाविशत्' (कथा० १२३।१७१)। **उपाविशदस्तं यन्नलम्बत, लम्बमानोऽभूत्।**
- 'बन्धोः क्षीराभिधानस्य प्रविवेशोपवेशनम्' (राज० ८।६४८)। **उपवेशन निवेशनं निकेतनम्।**
- 'आमोपवेशनं लेपः स्रोतसां स च सर्पति' (वाग्भट० नि० अ० १३)। **आमोपवेशनम् आमस्य वर्चसस्त्याग इत्यर्थः।**

## विष्
- {उपविष्}
- विष् (विष्लृ व्याप्तौ)।
- 'विश्वं विवेष्टि द्रविणमुप क्षु' (ऋ० १०।६१।१२)। **उपविवेष्टि (=वेवेष्टि) यत्नेन चेष्टया वाऽवाप्नोति।**
- 'अन्तर्वेदि शाखायाः पर्वाण्यसर्वाणि प्रशात्य मूलतः शाखां परिवास्य (=छित्त्वा) उपवेषं करोति' (आप० श्रौ० १।२।६।६)। **अङ्गारप्रेषणार्थं काष्ठमुपवेष इति समाख्यायत इति रुद्रदत्तः।**
- 'अधिवृक्षसूर्ये आविःसूर्ये वा धृष्टिरसि ब्रह्म यच्छेत्युपवेषमादाय' (आप० श्रौ० ६।१।१।२)। **उपवेषशब्द उद्घाटनार्थे काष्ठे वर्तत इत्युक्तप्रायं पुरस्तात्।**
- 'किं शाखाच्छेदनस्योभयं प्रयोजकं शाखा उपवेषश्च। उत शाखा प्रयोजिका उपवेषोऽनुनिष्पादी' (मी० ४।२।८ शा० भा०)। **उक्तोऽर्थः।**
- 'इत्युपवेषमादाय' (भा० श्रौ० ६।१०।५)। **उपवेषो मन्थदण्डः।**

## वीज्
- {उपवीज्}
- वीज् (वीजिर्लौकिक इति स्वामी)।
- 'स एष पक्षिभिः पक्षैः शयान उपवीज्यते' (भा० स्त्री० २४।२४)। **उपवीज्यते, आधूयते, वातोऽस्य क्रियते।**

## वृत्
- {उपवृत्}
- वृत् (वृतु वर्तने)।
- 'उप मा वर्तस्व' (तै० ब्रा० २।३।१०।३)। **मामुपेहीत्यर्थः।**
- 'सहिता उपवर्तन्ते' (रा० २।११९।५)। **समीपे वर्तन्त इत्यर्थः।**
- 'स चेदवघ्रायाद् उपवर्तेत वा' (आश्व० श्रौ० १०।८।३)। **उपवर्तेत उपक्रामेत् उपेयात्।**
- 'पञ्चालराजस्य सुतामधर्मो न चोपवर्तेत न विभ्रमेच्च' (भा० आदि० १९१।५)। **उपवर्तेत स्पृशेत् उपेयात्।**
- 'उपप्लवो महानस्मानुपावर्तत केशव' (भा० वन० २०३।३०)। **उपावर्तत उपातिष्ठत्।**
- 'उत्पन्नमिह लोके वै जन्मप्रभृति मानवम्। विविधान्युपवर्तन्ते दुःखानि च सुखानि च' (भा० शां० २८।१३)॥ **उपवर्तन्त उपनमन्ति।**
- 'नाधर्मेणागमः कश्चिन्मनुष्यानुपवर्तते' (मनु० १।८०)। **तत्र प्रतिवर्तत इति पाठान्तरम्।**
- 'सर्वां रात्रिमध्ययनं करोषि नेदं पितः सम्यगिवोपवर्तते' (भा० वन० १३२।१०)। **नोपवर्तते न जायते, न सम्पद्यते।**
- 'क्रममाणं हृषीकेशमुपावर्तन्त सर्वशः' (हरि० १।४१।९८)। **उपावर्तन्त पर्यवृण्वत, पर्यवेष्टयन्त।**
- 'मुक्त्वा हयान् पाययित्वोपवृत्तान्' (भा० आदि० १९२)। **उपवृत्तान् भ्रमितान्।**
- 'अथोषस्युपवृत्तायाम्' (भा० पु० १०।७०।१)। **उपवृत्ताऽऽसन्ना।**
- 'प्रायोपवृत्तचित्तानां शोकोपहतचेतसाम्। परैराधर्षितानां च स्वत एव प्रवेशनम्॥' **उपवृत्तं भ्रान्तम्। नासूचितस्य पात्रस्य प्रवेशः क्वचिदिष्यत इत्यस्यापवादभूतोऽयङ्ग्रन्थः।**
- 'विपर्याणोपवर्तित--' (तुरग-) (कथा० ९४।१७)। **उपवर्तितो विश्रमितो व्यवस्थापितश्वासः।**
- 'कालो नरश्रेष्ठ समीपमुपवर्तितुम्' (रा० ७।१०४।१३)। **उपवर्तितमुपगन्तुम्, सान्निध्यमाप्तुम्।**
- 'राष्ट्रं तु विषयः सोपि युक्तो ग्रामैः शताधिकैरुपवर्तनम्' (वैजयन्ती)। **निगदव्याख्यातम्।**
- 'नहिवृतिवृषिव्यधिरुचिसहितनिषु क्वौ' (६।३।११६) **इति पूर्वपदस्य दीर्घं शास्ति। तत्र 'उपावृत्' इत्येकतमदुदाहरणम्।**

## वेष्ट्
- {उपवेष्ट्}
- वेष्ट् (वेष्ट वेष्टने)।
- 'अक्तोऽभ्यक्तो वेष्टित्युपवेष्टिती कञ्चुक्युपानही पादुकी' (आप० १।२।८।२)। **कटिप्रदेशो द्वितीयेन वाससा वेष्टितो यस्य स उपवेष्टिती।**

## वै
- {उपवै}
- वै (पै ओवै शोषणे)।
- 'यस्य नाराशंस उपवायति' (पञ्च० ब्रा० ब्रा० ९।९।५)। **उपवायति उपशुष्यति।**

## ब्रज्
- {उपब्रज्}
- ब्रज् (वज व्रज गतौ)।
- 'तमिन्द्र उपव्रज्योवाच' (तै० ब्रा० ३।१०।११।३) **उपव्रज्य उपेत्य।**

## व्रतय्
- {उपव्रतय्}
- व्रतय् (व्रतय्=व्रत+णिच् भोजने)।
- **तथा च आश्व० श्रौ० २।६।८।३९ सूत्रे प्रयोगः--**

## शक्
- {उपशक्}
- शक् (शक्लृ शक्तौ)।
- 'शिक्षन्तो नोपशेकिम' (अथर्व० ६।११४।२)। **शक्ता भवितुमिच्छन्तोपि शक्ता नाभूमेत्याह। उपशब्दोऽन्यत्र सामीप्यवचनः, इह तु पर्याप्तिमाह।**
- 'येन संगच्छा उप मा स शिक्षात्' (अथर्व० ७।१२।१)। **मा शिक्षात् मां वक्तुं समर्थमिच्छत्विति सायणः। शकेः सन्नन्ताल्लेटि रूपमिति च सः। इह यः कश्चित् किञ्चिदाह स सर्वो व्यामोहः। कथमनृषिर्ॠषे र्हृदयं विजानीयात्।**
- 'वधीर्हि दस्युं धनिनं घनेनँ एकश्चरन्नुपशाकेभिरिन्द्र' (ऋ० १।३३।४)। **उपशाकाः समीपवर्तिनः शक्तिमन्तः सहायाः (मरुतः)।**

## शम्
- {उपशम्}
- शम् (शमु उपशमे)।
- 'तथायमपि कृतकर्तव्यः सम्प्रति परमुपशमं प्राप्तः' (प्र० च०)। **उपशमो विश्रमः।**
- 'ग्रन्थिः पाषाणकठिनो यदा नैवोपशाम्यति' (चरक० चि० २१।१३१)। **शाम्यतीत्येवार्थः।**

## शिक्ष्
- {उपशिक्ष्}
- शिक्ष् (शिक्ष विद्योपादाने)।
- 'राजानमुपशिक्षस्व ज्येष्ठं भ्रातरमीश्वरम्' (भा० आश्रम० ११।१४)। **उपशिक्षस्व उपेत्य शिक्षस्व वेद्यमुपादत्स्वेत्याह।**
- 'अध्यात्मगतितत्त्वज्ञमुपाशिक्षत यः पुरा' (भा० शां० ३७।१२)। **उक्तोऽर्थः।**
- 'प्रियेणेवैनौ तद्धाम्ना परोक्षमुपशिक्षति' (पञ्च० ब्रा० १४।२।४)। **सङ्ग्रहेणादत्ते, स्वायत्तं करोति।**
- 'यद्येनं पुनरुपशिक्षेयुः' (तै० ब्रा० २।३।२।२)। **एनं निराकृतं पुरुषं यदि पुनरपि स्वीकुर्युरित्यर्थः।**
- 'समाधिनोपशिक्षन्तो ब्रह्मलोकं सनातनम्' (भा० अनु० ९३।२३)। **इहोदाहृतिषु शिक्षतिरुपादानमात्रे वर्तते।**
- 'एवं मयाऽस्त्राण्युपशिक्षितानि शक्राच्च वाताच्च शिवाच्च साक्षात्' (भा० वन० १६५।१२)। **उपशिक्षितानि उपसद्य शिक्षितानि।**

## शी
- {उपशी}
- शी (शीङ् स्वप्ने)।
- 'ऐतस्मात्कालादुपशेते' (श० ब्रा० ४।२।४।५)। **ध्रुवो ग्रह एतावन्तं कालमवस्थितो भवतीत्याह।**
- 'उत्तरतो हि स्त्री पुमांसमुपशेते' (श० ब्रा० १।१।१।२०)। **समीपे वामतः शेत इत्यर्थः।**
- 'गतासुमेतमुप शेष एहि' (ऋ० १०।१८।८)।
- 'सुकन्ये कमिमं जीर्णि कृत्यारूपमुपशेषऽआवामनुप्रेहीति' (श० ब्रा० ४।१।५।९)।
- 'स्वर्गे लोकेऽप्सरस एनं जाया भूत्वोपशेरते' (भाष्ये )।
- 'यदात्मन्युपशेते, सात्म्यार्थो ह्युपशयार्थः' (चरक० वि० १।२३)। **निगदव्याख्यातम्।**
- 'कीदृशं भोजनं युष्माकमुपशेते' (अवदा० मैत्री० जा०)। **उपशेते सात्म्यमनुकूलं भवतीत्यर्थः।**
- 'आप उपशेरते उष्णाश्च शीताश्च' (भा० गृ० २।१९)।
- 'अग्नीनुपशयानस्य राज्ञः' (भा० अनु० ७।९)। **समीपे शयानस्य।**
- 'निदानं पूर्वरूपाणि रूपाण्युपशयस्तथा। सम्प्राप्तिश्चेति विज्ञानं रोगाणां पञ्चधा स्मृतम्॥ उपशयः पुनर्हेतुव्याधिविपरीतानां विपरीतार्थकारिणामौषधाहारविहाराणामुपयोगः सुखानुबन्धः' (चरक० नि० १।९)। **निगदव्याख्यातम्।**
- 'शीतद्वेषानुपशयौ' (अष्टाङ्ग० निदान० १६।२३)। **असुखानुबन्ध उपशय इति हृदयबोधिका।**
- 'निदानोक्तानुपशयो विपरीतोपशायिता' (वाग्भट० नि० अ० २)। **विकारवर्धकोऽर्थोऽनुपशयः।**
- 'हन्ति नोपशयस्थो पि शयालुर्मृगयुर्मृगान्' (शिशु० २।८०)। **अथोपशयः स्थाने यत्र स्थित्वा हि लुब्धकाः।**
- 'गूढात्मानो मृगान्घ्नन्ति' (नानार्थार्णव० )।
- 'तान्देवा उपशयेनैवापानुदन्' (तै० सं० ६।६।४।१७)। **उपशयो यूपः। तस्माद् यूपैकादशिनी भवति।**
- 'द्वादश उपशयो भवति वितष्टः' (श० ब्रा० ३।७।२।१)। **उपशयो यूपविशेषो यः समीपे उपयोगाय क्लृप्तो भवत्यनुच्छ्रितः।**
- 'तस्मिन्नितरौ प्राञ्चावुपशयौ निदधाति' (सत्या० श्रौ० २४।२।१०)। **उपशयौ शयानौ।**
- 'मृदमुपशयां निदधाति' (का० श्रौ० १६।४।७)। **उखां क्रियमाणामुपशेते अतिरिच्यत इत्युपशया।**
- 'अथोपशयायै पिण्डं परिशिनष्टि प्रायश्चित्तिभ्यः' (श० ब्रा० ६।५।३।७)। **इहाप्युपशयेति मृदो विशेषणम्।**
- 'गुदाऽउपशयानि' (श० ब्रा० १२।९।१।३)। **उपशयानि=उपपात्राणि। इहोपशयं नपुंसकम्।**
- 'निशोपशायः कर्तव्यः' (भट्टि० ७।४१)।
- 'व्युपयोः शेतेः पर्याये' (३।३।३९)। **इति घञि रूपम्। पर्यायेण समीपे शयनमुपशायः (रक्षार्थम्)।**
- 'रावणस्योपशायिन्यो ददर्श हरिसत्तमः' (रा० ५।६।२९)। **उपशायिन्यः=उपशायिनीः। पर्यायेण शयनस्थानरक्षिका इत्यर्थः।**
- 'पूर्वोत्थायी चरमं चोपशायी' (भा० आदि० ९१।२)। **चरममुपशायी=जघन्यसंवेशी।**
- 'वाताच्छूलाङ्गसादौ च जृम्भा स्निग्धोपशायिता' (का० सं० खिल० अम्लपित्त० श्लो० १६)।

## शुष्
- {उपशुष्}
- शुष् (शुष शोषणे)।
- 'यदेवास्य शयानस्योपशुष्यति तदेवास्यैतेनाप्याययति' (तै० सं० ३।१।१०।३)।
- 'शरीराण्युपशोषयन्' (हरि० १।२३।२)। **उपशब्दः सामीप्ये वर्तमानः क्रियाया असाकल्यमाह।**

## श्रि
- {उपश्रि}
- श्रि (श्रिञ् सेवायाम्)।
- 'उच्छ्वञ्चमाना पृथिवी सु तिष्ठतु सहस्रं मित उप हि श्रयन्ताम्' (ऋ० १०।१८।१२)। **प्रक्षिप्ताः पांसव एनमुपसेवन्ताम्, संपरिवार्य तिष्ठन्त्वित्यर्थः।**
- 'मध्यमे परिधाऽ उपश्रयति' (श० ब्रा० १४।२।२।३२)। **मध्यमं परिधिमुपाश्रित्य निदधाति।**
- 'यथा शकुनिः सूत्रेण प्रबद्धो दिशं दिशं पतित्वाऽन्यत्रायतनमलब्ध्वा बन्धनमेवोपश्रयते' (छां० उ० ८।८।२)। **उपश्रयत उपलीयते विश्रमाय।**
- 'वक्षःसु रुक्मा उपशिश्रियाणाः' (ऋ० ७।५६।१३)। **निबिडबद्धान् स्वर्णालङ्कारान्धारयन्तः। मरुतो विशिष्यन्ते।**
- 'तथैवोपश्रिता दैवी बुद्धिर्बुद्धिमतां वा' (भा० शां० ४५।१८)।
- 'उद्गीथ उपश्रीः' (कौषी० ब्रा० उ० १।५)। **परिधानस्योपरि दृढबद्धं परिधानान्तरमुपश्रीरुच्यते।**

## श्रु
- {उपश्रु}
- श्रु (श्रु श्रवणे)।
- 'उप ब्रह्माणि शृणव इमा नः' (ऋ० ६।४०।४)। **उपशृणव उपशृणु, उपेत्य शृणु।**
- 'देवा वै ब्रह्मन्नवदन्त। तत्पर्ण उपाशृणोत्' (तै० ब्रा० १।१।३।११)। **उपाशृणोत् समीपेऽवस्थायाशृणोदित्यर्थः।**
- 'कुमारं जातं संवदन्त उप वै शुश्रूषते नि वै ध्यायतीति' (ऐ० ब्रा० ३।१।२)।
- 'तदु ह जानश्रुतिः पौत्रायण उपशुश्राव' (छां० उ० ४।१।५)। **उपशुश्रुवान् श्रुतवान्। उपशब्दो विशेषकृन्न।**
- 'उपशुश्रुवान्कौत्सः पाणिनिम्' (पा० ३।२।१०८ सूत्रे वृत्तौ)। **पाणिनिमुपेत्य शिष्यवद्भावेन शास्त्रं श्रुतवानित्यर्थः।**
- 'यन्मयोक्तमिदं वाक्यं युष्माभिश्चाप्युपश्रुतम्' (भा० आश्व० ९०।१९)। **उपश्रुतमवहितं श्रुतम्।**
- 'अथा न इन्द्र सोमपा गिरामुपश्रुतिं चर' (ऋ० १।१०।३)। **अस्मत्कृतानां त्वत्स्तुतीनामेकमनाः श्रवणं कुरु।**
- 'सुश्रुतिश्च मोपश्रुतिश्च मा हासिष्टाम्' (अथर्व० १६।२।५)। **उपश्रुतिः सावधानं श्रवणम्।**
- 'पतिव्रतात्वात्सत्येन सोपश्रुतिमथाकरोत्' (भा० उ० १३।२६)। **सन्देहनिर्णायिका देवी उपश्रुतिः।**
- 'नक्तं निर्गत्य यत्किञ्चिच्छुभाशुभकरं वचः। श्रूयते तद्विदुर्धीराः देवप्रश्नमुपश्रुतिम्॥ नोपश्रुतिं कटुकां नोत मुक्ताम्' (भा० उ० ३०।५)। **उपश्रुतिर्वार्ता।**
- 'यथा त्रयाणां वर्णानां संख्यातोपश्रुतिः पुरा। राजधर्मेष्वनुमता लोकाः सुचरितैः सह' (भा० शां० ६४।६)॥ **उपश्रुतिरन्तर्भावः।**
- 'उपश्रुत्य वचो राज्ञः स दूतान्प्राहिणोत्तदा' (भा० सभा० ३३।४०)। **उपश्रुत्य=श्रुत्वा संनिहितः श्रोता संनिहितश्च वक्तेति गम्यते।**
- 'तस्य मेऽयमग्निरुपद्रप्टा वायुरुपश्रोता।' (ऐ० ब्रा० ७।२४)। **स्पष्टोऽर्थः।**
- 'उप नः सूनवो गिरः शृण्वन्त्वमृतस्य ये' (वा० सं० ३३।७७)। **उपशृण्वन्तु समीपमेत्य शृण्वन्तु।**

## श्लिष्
- {उपश्लिष्}
- श्लिष् (श्लिष आलिङ्गने )।
- 'उपाश्लिषज्जतु काष्ठम्' (पा० ३।१।४६ सूत्रे भाष्ये)। **संलग्नमभूदित्यर्थः।**
- 'तदुपश्लेषय शरं यावन्निरूपयामि' (विक्रम० ५)। **उपश्लेषय उपनय, मदन्तिकं नयेत्यर्थः।**
- 'एकादश कार्षापणा उपश्लिष्टा अस्मिञ्छते एकादशं शतम्' (पा० ५।२।४५ सूत्रे भाष्ये)। **उपश्लिष्टा युक्ताः।**
- 'तथैवाध्वन्यवेषेण सोपश्लिष्य जनार्दनम्। प्रत्यग्रवनमालेन वक्षसाऽभिविराजता' (हरि० २।४६।५६)। **उपश्लिष्य परिश्लिष्य आश्लिष्य।**
- 'अचिरोपसम्पत्तिरचिरोपश्लेषः।' (पा० ६।२।५६ सूत्रे वृत्तौ)।

## श्लोक्
- {उपश्लोक्}
- श्लोक् (श्लोकृ सङ्घाते सङ्घातो ग्रन्थः)।
- 'उपश्लोक्यस्य माहात्म्यादुज्ज्वलाः काव्यसम्पदः' (भा० काव्या० )। **उपश्लोक्यः स्तुत्यः कीर्त्यः।**

## श्वस्
- {उपश्वस्}
- श्वस् (श्वस प्राणने)।
- 'उपश्वासय पृथिवीमुत द्याम्' (हे दुन्दुभे) (अथर्व० ६।१२६।१)। **उपश्वसितामुच्छ्वसितामापूरितां कुरु।**

## सद्
- {उपसद्}
- सद् (षद्लृ विशरणगत्यवसादनेषु)।
- 'गीर्भिर्गृणन्तो नमसोप सेदिम' (ऋ० ५।८।४)। **उपसेदिम उपसीदामः, उपसन्ना भवामः।**
- 'सुप्रजसस्त्वा वयं सुपत्नीरुप सेदिम' (तै० सं० १।१।१०)। **त्वा गार्हपत्याग्निम्।**
- 'जीवा जीवन्तीरुप वः सदेम' (अथर्व० ३।१३।६)। **उपसदेम उपसीदेम उपगच्छेम।**
- 'अथ हैनं प्रस्तोतोपससाद' (छां० उ० १।११।४)।
- 'आकल्पसाधनैस्तैस्तैरुपसेदुः प्रसाधकाः' (रघु० १७।२२)। **उक्तोऽर्थः।**
- 'तं त्वा…प्रजावन्त उपसदेम सर्वे' (अथर्व० ७।७८।४)। **उपसदेम परिचरेम।**
- 'भद्रं पश्यन्त उप सेदुरग्रे तपो दीक्षामृषयः सुवर्विदः' (तै० सं० ५।७।४।६)। **उपसेदुरुपासाञ्चक्रिरे।**
- 'पितरो वात्र पूर्व उपसीदन्ति' (जै० ब्रा० १।७४)। **उपसीदन्ति निषीदन्ति।**
- 'न चेदुपसीदेत्' (सत्या० श्रौ० २६।२।३५)। **उक्तोऽर्थः।**
- 'इहोपसीदतु भवान्' (त्रिपुरदाहे)। **उक्तचर एवार्थः। लौकिके साहित्ये ऽ त्रार्थे विरलः प्रयोगः।**
- 'यथागारं दृढस्थूणं जीर्णं भूत्वोपसीदति' (रा० २।१०५।१८)। **उपसीदति अवसीदति विशीर्यते नश्यति। अयमेवार्थ उत्तरार्धे तथा ऽवसीदन्तीति श्रवणात्।**
- 'ये यजामह इत्युपासदत्' (तै० सं० १।६।११)। **उपसीदति, उपैतीत्यर्थः।**
- 'द्वन्द्वं पात्राण्युपसादयति' (श० ब्रा० १४।१।३।१)। **उपसादयति समीपे स्थापयति।**
- 'प्रोक्षणीरासादयेध्मं बर्हिरुपसादय' (श० ब्रा० १।२।५।२१)। **उक्तोऽर्थः।**
- 'यदहोष्यन्नुपसादयेत्। यथाऽन्यस्मा उपनिधाय। अन्यस्मै प्रयच्छति। तादृगेव तत्' (आप० श्रौ० २।५।१०)।
- 'तदुत्तरेणाहवनीयमुपसादयन्ति' (श० ब्रा० ३।६।३।१३)।
- 'इत्युद्गृह्यापरेणाहवनीयं बर्हिष्युपसादयति' (भा० श्रौ० ६।१२।३)।
- 'अथोलूखलमुसले प्रक्षाल्य शूर्पं च पश्चादग्नेः प्रागग्रान्दर्भानास्तीर्योपसादयति।' **उक्तोऽर्थः।**
- 'संवत्सरे पर्यागते एताभिरेवोपसादयेत्' (तै० सं० १।६।१०।३)। **उपसादयेत् अधिश्रयेत्।**
- 'उपसन्नो होता प्रातरनुवाकमनुवक्ष्यन्भवति' (श० ब्रा० ३।९।३।७)। **उपसन्नोऽन्तिकस्थः।**
- 'विश्वास्यैवोपसन्नार्थो वशे कृत्वा रिपुः प्रभो' ( भा० शां० १०३।१३)। **उपसन्नार्थः=लम्भितार्थः कृतः।**
- 'ब्रवीतु भगवांस्तन्मे उपसन्नोऽस्म्यधीहि भोः' (भा० शां० २८७।११)। **उपसन्नः शिष्यभावेनोपेतः।**
- 'नानुपसन्नाय' (निर्ब्रूयात्) (नि० २।३।६)। **उपसन्नो विधिवत्प्राप्तः, शिष्यवृत्तिमास्थितः।**
- 'उपसन्ने त्वहोरात्रम्' (गो० गृ० ३।३।२७)। **विशेषणमहिम्ना विशेष्यलाभः, यथा सागराम्बरेत्यत्र। शिष्य इत्यर्थः।**
- 'कथं च निस्तरेमास्मात्कृच्छ्राद्दैवोपसादितात्' (भा० वन० २६३।४०)। **उपसादितात्=उपनमितात्, प्रापितात्।**
- 'आत्मानं शरीरमुपहारं हविष्यमुपाहरत् उपसादितवान्' (भा० ७।५२ इत्यत्र नीलकण्ठः)।
- 'य आङ्गिरसो नमसोपसद्यः' (ऋ० १०।४७।६)। **उपसद्य उपसन्न उपगतः (देवान्)।**
- 'धन्योऽस्म्यनुगृहीतोस्मि यस्य मे मुनिपुङ्गव। यज्ञोपसदनं ब्रह्मन्प्राप्तोसि मुनिभिः सह' (रा० १।५०।१४)॥ **यज्ञोपसदनं देवयजनमिति कतकः। यज्ञस्थानमिति यावत्।**
- 'तत्रोपसदनं चक्रे दोणस्येष्वस्त्रकर्मणि' (भा० वन० १७१६९) **द्रोणमुपसेदिवानित्यर्थः।**
- 'अशितास्त उपसदः' (सन्तु) (अथर्व० ६।१४२।३)। **उपसद उपसत्तारः, उपगन्तारः।**
- 'इमां मे अग्ने समिधमिमामुपसदं वनेः' (ऋ० २।६।१)। **उपसदमुपसदनसाधनामाहुतिम्।**
- ' ते देवा अब्रुवन् उपसद उपायामोपसदा वै महापुरं जयन्तीति' (श० ब्रा० ३।४।४।४)। **उपसद्रोधः परिवेष्टनम्।**
- 'अग्निर्नेतेत्याग्नेयी प्रथमोपसत्' (ऐ० ब्रा० ३।१८)। **उपसद् आहुतिः।**
- 'प्रकामोद्यायोपसदम्' (वा० सं० ३०।९)। **उपसीदति समीपे तिष्ठति, तम्। उदीक्षमाणमित्यर्थः।**
- 'उपसत्ता वर्धतां ते अनिष्टृतः' (अथर्व० ७।८७।३)। **उपसत्ता उपसदनशीलः परिचारकः। अनिष्टृतः=अनिस्तृतः=अहिंसितः।**
- 'मा ते रिषन्नुपसत्तारो अग्ने' (अथर्व० २।६।२)। **उक्तोऽर्थः।**
- 'मा ते रिषन्नुपसत्तारो गृहाणाम्' (अथर्व० ३।१२।६)। **उपसत्तारो निवसन्तः।**
- 'परिचरिता भवति परिचरन्नुपसत्ता' (छा० उ० ७।८।१)। **उपसत्ता गुरोः सामीप्यस्य लब्धा।**
- 'देवानां सख्यमुप सेदिमा वयम्' (वा० सं० २५।१५)। **उपसेदिम प्राप्नुयाम।**
- 'य आसुतं कुर्वते यथा दुग्धामुपसीदेदेवं तत्' (पञ्च० ब्रा० ४।४।११)। **उपसीदेत् उपविशेत्।**

## सिच्
- {उपसिच्}
- सिच् (षिच क्षरणे)।
- 'तद्यथा जरत्कक्षमग्निनोपदीप्य तमद्भिरुपसिञ्चेत्' (जै० ब्रा० २।१३७)। **उपसिञ्चेत् आर्द्रयेत्।**
- 'शुनासीराविमां वाचं… पयः। तेनेमामुपसिञ्चतम्' (ऋ० ४।५७।५)। **उपसिञ्चतमुपेत्य सिञ्चतमिति महेश्वरः। उपसिञ्चतमार्द्री कुरुतम् इत्यन्ये।**
- 'व्यञ्जनैरुपसिक्ते' (पा० ४।४।२६)। **दध्नोपसिक्तं दाधिकम् इति वृत्तिः। उक्तोऽर्थः।**
- 'दुहन्त्यूधरुपसेचनाय' (ऋ० १०।७६।७)। **उपसेचनाय क्षरणाय।**
- 'त्रयः कोशास उपसेचनासः' (ऋ० ७।१०१।४)। **उपसेचनास उपसेक्तार इति सायणः। उपसेचनसाधनानि खजाका दर्व्यो वेत्यन्ये।**
- 'ऋतं हस्तावनेजनं कुल्योपसेचनम्' (अथर्व० ११।३।१३)। **उपसेचनं मिश्रणसाधनम्।**
- 'वेति त्वमुपसेचनी' (ऋ० १०।२१।२)। **उपरिक्षरणशीला ऽऽहुतिः। रसमयं हविरिति यावत्।**
- 'मृत्युर्यस्योपसेचनम्' (कठोप० २।२५)। **उपसेचनं व्यञ्जनम्।**

## सिध्
- {उपसिध्}
- सिध् (षिधु संराद्धौ)।
- 'अथ यदस्यान्नमुपसिद्धं स्यात्' (गो० गृ० १।९।४)। **उपसिद्धं समीपे सिद्धम्।**

## सृ
- {उपसृ}
- सृ (सृ गतौ)।
- 'भृगुर्वै वारुणिर्वरुणं पितरमुपससार' (तै० उ० ३।१)। **उपससार=उपजगाम।**
- 'अथ खल्वाशीः समृद्धिरुपसरणानीत्युपासीत' (छां० उ० १।३।८)। **उपसरणानि उपगन्तव्यानि ध्येयानीति शङ्करः।**
- 'प्रजने सर्तेः' (पा० ३।३।७१) **इत्यपं विधत्ते घञोऽपवादम्। गवामुपसर इति चोदाहरणं वृत्तौ स्थितम्। प्रजनं (प्रजनः?) प्रथमं गर्भग्रहणम्। स्त्रीगवीषु पुङ्गवानां गर्भाधानाय प्रथममुपसरणमुच्यते।**
- 'उपसर्या काल्या प्रजने' (पा० ३।१।१०४)। **प्रजने प्राप्तकाला गौरुपसर्योच्यते। उपसार्येति प्राप्त उपसर्येति निपातनम्।**
- 'यस्तूर्ध्वमधो वा भेषजवेगं प्रवृत्तमज्ञात्वा विनिहन्ति तस्योपसरणं हृदि कुर्वन्ति दोषाः' (सुश्रुत० २।१९५।१)।
- 'यं वै नेदिष्ठमुपसर्तव्यानां मन्येत तमुपधावेत्' (श० ब्रा० १।६।२।११)। **उपसर्तव्यः साहाय्यलाभायोपेयः।**

## सृज्
- {उपसृज्}
- सृज् (सृज विसर्गे)।
- 'तदेतत् स्रोतसां प्रकृतिभूतत्वान्न विकारैरुपसृज्यते शरीरम्' (चरक० वि० ५।७)। **नोपसृज्यते न सम्बध्यते।**
- 'तत्रौपसर्गिको नाम यः पूर्वोत्पन्नं व्याधिं जघन्यकालजातो व्याधिरुपसृजति स तन्मूल एवोपद्रवसंज्ञकः' (सुश्रुत० सू० अ० ३५)। **उपसृजति तेन सम्बद्धस्तस्योपरि जायते।**
- 'एवम् खल्वेता देवताः पाप्मभिरुपासृजन्' (श० ब्रा० १४।४।१।७)। **उपासृजन् अयुञ्जन्।**
- 'पापानुगास्तु पापास्ताः पतीनुपसृजन्त्युत' (भा० वन० २३३।१७)। **दोषेर्योजयन्तीत्यर्थः।**
- 'वत्सो न मातुरुप सर्ज्यूधनि' (ऋ० ९।६९।१)। **उपसर्जि उपासर्जि प्रतिधीयते संसृज्यते।**
- 'दक्षिणत उपसृजति' (तै० ब्रा० २।१।८।१)। **दक्षिणपार्श्वे वत्सं सम्बध्नातीत्युक्तं भवति।**
- 'उपसृजन्तीत्युपसर्गाः' (पा० १।४।३८) **इत्यत्र पदमञ्जरी। संबध्नन्तीत्यर्थ इति च सा। उपसृज्यते नियुज्यत इत्युपसर्जनम् इति द्वे अप्रधानोपसर्जने इत्यमरव्याख्यायां स्वामी।**
- 'महानाम्नीनां पञ्चाक्षरानुपसर्गानुपसृजत्येकादशाक्षरेषु पादेषु' (ऐ० ब्रा० ४।४)। **उपसृजति अभ्युच्चिनोति, आवपति।**
- 'आत्मा वै पञ्चविंशः। प्रजा पशव उपसर्गः। प्रजयैतत् पशुभिः प्रेष्यैरन्नाद्येनेत्यात्मानमुपसृजने' (शां० ब्रा० १७।१)।
- 'महानाम्नीनामुपसर्गानुपसृजति' (ऐ० ब्रा० ४।४)। **अतिच्छन्दसामनुष्टुप्त्वसम्पादनाय मेलनं करोतीत्यर्थः।**
- 'अपो देवीरुपसृज मधुमतीः' (वा० सं० ११।३८)। **उपसृज निक्षिपेत्युवटः। आसिञ्चास्मिन्खननप्रदेश इति च महीधरः।**
- 'स आसामेष प्रथमभक्षः सोमस्य राज्ञो यन्निग्राभ्याभिरुपसृजति' (श० ब्रा० ३।९।४।१५)। **निग्राभ्या जलानि सोमस्योपर्यासिञ्चतीत्यर्थः।**
- 'त्रिभिरप उपसृजंति' (श० ब्रा० ६।५।१।१२)। **उपसृजति उपर्यासिञ्चति, प्रोक्षति, अभ्युक्षति।**
- 'ये स्तोतृभ्यो गोअग्रामश्वपेशसमग्ने रातिमुपसृजन्ति सूरयः' (ऋ० २।१।१६)। **उपसृजन्ति अतिसृजन्ति दाशन्ते ददति।**
- 'उपसृजन्धरुणं मात्रे धरुणो मातरं धयन्' (वा० सं० ८।५१)। **मातुः पृथिव्या धारयितारमग्निमुपसृजन्समीपं प्रापयन्।**
- 'राजानं वा एताभिरुपस्रक्ष्यन्भवति' (श० ब्रा० ३।९।३।२६)। **उपस्रक्ष्यन् अभिषेक्ष्यन्।**
- 'क्रुधद्रुहोरुपसृष्टयोः कर्म' (पा० १।४।३८)। **उपसृष्टयोरुपसर्गेण सम्बद्धयोः।**
- 'हुत उपसृष्टां प्रब्रूतादित्याह।' (अध्वर्युरिति शेषः) (का० श्रौ० ४।२।१८)। **उपसृष्टा वत्सेन संगता।**
- 'यस्याग्निहोत्री व्युपसृष्टा निषीदति' (तै० ब्रा० १।४।३।२)।
- 'उपसृष्टा गावो वसन्ति' (तां रात्रिम्) (लौ० गृ० ५८।७)। उक्तोऽर्थः।
- 'स होवाच। गौतम का तेऽग्निहोत्री को वत्सः किमुपसृष्टा' (श० ब्रा० ११।५।३।२)। **गोर्वत्सेन योजनं दोहनाङ्गभूतं किम् इत्यर्थः।**
- 'दृष्ट्वा दुर्बलमामपात्रसदृशं मृत्यूपसृष्टं जगत्' (सौन्दर० ८।३२)। **मृत्यूपसृष्टं मृत्युसम्बद्धं मृत्युनाऽऽक्रान्तम्।**
- 'रोगोपसृष्टतनुः' (रघु० ८।९४)। *रोगैर्व्याप्ता तनुर्यस्य सः।**
- 'त्याज्यं सुखं विषयसंगमजन्म पुंसाम्। दुःखोपसृष्टमिति मूर्खविचारणैषा' (प्र० च० २।२३)॥ **उपसृष्टं संसृष्टं संभिन्नं सम्मिश्रितं सम्पृक्तम्।**
- 'त्यजेत्तद्राष्ट्रमासन्नमुपसृष्टमिवामिषम्' (भा० शां० २८७।५२)। **विषेण सम्पृक्तमित्यर्थः।**
- 'नोपसृष्टेऽन्त्यजैर्नृभिः' (मनु० ४।६१)। **उपसृष्टे सम्बद्ध उपतप्ते वेति मेधातिथिः। उपद्रुत इति कुल्लूकः।**
- 'तेनोपसृष्टो यस्तस्य लक्षणानि निबोधत' (याज्ञ० १।२७२)। **तेन विनायकेन गृहीतः, आविष्टः।**
- 'ततो भूतोपसृष्टेव वेपमाना पुनः पुनः' (रा० २।६०।१)। **भूतोपसृष्टा भूताविष्टा वेतालोपहता।**
- 'दैवोपसृष्टः पुरुषो यत्कर्म कुरुते क्वचित्' (भा० द्रोण० १५२।२६)। **दैवोपसृष्टः=दुर्दैवग्रस्तः।**
- 'त्वया कालोपसृष्टेन' (भा० शल्य० ६३।४६)। **उक्तोर्थः।**
- 'उपसृष्टः परेणेति मूर्छितः' (भा० पु० १०।७६।३३)। **उपसृष्टः प्रहृतः। अन्यत्र दुर्लभोऽर्थः।**
- 'उपसृष्टं परित्रातुं शक्ता रामेण संयुगे' (रा० ६।९४।२७)। **उपसृष्टमुपद्रुतमिति गोविन्दराजः। हन्तुमारब्धमिति तु तिलककारः। स चार्थिकोऽर्थः।**
- 'महाश्वासोपसृष्टस्तु क्षिप्रमेव विपद्यते' (चरक० चि०)। **उपसृष्टो युक्तः।**
- 'तस्मादपि पृष्ठत उपसृष्टो मनसा विजानाति' (श० ब्रा० १४।४।३।९)। **उपसृष्टः स्पृष्टः।**
- 'निरुपसृष्टाभिप्रेतार्थसिद्धिहेतुर्मङ्गलम्' (तै० सं० १।८।१६) **इत्यत्र भाष्ये भट्टभास्करः। निरुपसृष्टाऽनन्तराया।**
- 'अनाहूतोपमृष्टानामनाहूतोपजल्पिनाम्। ये लोकांस्तान्हतः कर्ण मया त्वं प्रतिपत्स्यसे' (भा० आदि० १३६।१८)॥ **उपसृष्टानामुपागतानाम्।**
- 'तक्षकादात्मनो मृत्युं द्विजपुत्रोपसर्जितात्।' (भा० पु० १।१२।२७)। **उपसर्जितात् प्रेरितात्।**
- 'न चैव व्यालमृगानुविचरितमरण्यवनमवगाढेन यत्र क्वचिदुपसृज्य तुरगवरं विश्रम्यते' (अवदा०)। **उपसृज्य बद्ध्वा।**
- 'सापि व्यालोक्य दुहिता सहसैवोपसृज्य तम्' (बृ० क० म० वे० ३, श्लो० २१९)। **उपसृज्य=उपगम्य।**
- 'निपाताश्चादयो ज्ञेयाः प्रादयस्तूपसर्गकाः' (नि० १।३ इत्यत्र दुर्ग)।
- 'ते समाधावुपसर्गा व्युत्थाने सिद्धयः' (यो० सू० ३।३७ भाष्ये)। **उपसर्गा अन्तरायाः।**
- 'देवि महामोहो योगोपसर्गैः सह न ज्ञायते क्व निलीनस्तिष्ठति' (प्र० च० ५)। **योगोपसर्गा योगे विघ्नाः योगस्य परिपन्थिनः कामक्रोधादयः।**
- 'प्रतिभामुपसर्गांश्चाप्युपसंगृह्य योगतः' (यो० वा०)। **उपसर्गा दिव्याङ्गनासङ्गादयः।**
- 'प्रशमिताशेषोपसर्गाः प्रजाः' (रत्ना० १।१०)। **उपसर्गा आपदः।**
- 'देशोपसर्गाः शमु नो भवन्तु' (अथर्व० १९।९।९)। **उपसर्गा ईतयः। अजन्यं क्लीबमुत्पात उपसर्गः समं त्रयमित्यमरः।**
- 'उपसर्गेण तुरगाः करभाश्च क्षयं गताः' (राज० ८।६५९)। **उपसर्गेण रोगेण।**
- 'क्षीणं हन्युश्चोपसर्गाः प्रभूताः' (सुश्रुते)। **पूर्वकालोत्पन्नस्य रोगस्योपरि जातं रोगान्तरमुपसर्गः। सोपसर्गं तु यद्वाक्यमायतीहितमुच्यते।**
- 'नाभिनन्दति तद्राजा मानार्हो मानवर्जितम्' (रा० ३।४४।११)। **उपसर्गो दुःखम्, व्यथा।**
- 'सोपसर्गं वो नक्षत्रम्।' उक्तोऽर्थः।**
- 'रामलक्ष्मणयोश्चैव विवासाद् वासवोपमम्। आपेद उपसर्गस्तं तमः सूर्यमिवासुरम्' (रा० २।६३।२)॥ **उपसर्ग उपप्लवः। शोक इति यावत्। तं दशरथम्।**
- 'अनुभूतोपसर्गो वा मनसो वाप्युपद्रवः' (रा० १।१२।२)। **अनुभूतोपसर्गोऽनुभूतस्य नाशः। सुषप्तिरिति यावत्।**
- 'महानाम्नीनामुपसर्गानुपसृजति' (ऐ० ब्रा० ४।४)। **उपसर्गोऽभ्युच्चयः, आवापः। शत्रुः शदेः शासते र्वा शृणाते र्वा श्वसतेः सीदते र्वा।**
- 'उपसर्गाद् बहुधा सीदतेश्च' (भा० कर्ण० ४२।३२-३३)॥ **उपसर्गादुपसर्जनाद् दन्त्यस्य स्थाने तालव्यस्मेति तत्र नीलकण्ठः। इहोपसर्गो विपरिणामः।**
- 'ज्योतिषां चोपसर्जने' (मनु० ४।१०५)। **सूर्यचन्द्रतारागणानामुपसर्जन उपसर्गे उपरागादावुपद्रवे।**
- 'माया विभेदानुपसर्जनानि' (भा० शां० १०३।४१)। **परस्परमितरेषां शत्रूणामुत्थापनादीनि।**
- 'अयादानांशुनिवपनोपसर्जन--'  (का० श्रौ० १२।५।९)। **निग्राभ्याभिर्न्युप्तस्य सोमस्याभिषवार्थमार्द्रीकरणमुपसर्जनम्।**
- 'वैवर्ण्योपसर्जनं चाङ्गानाम्' (सुश्रुत० १।३२।२)। **उपसर्जनं तद्भावापत्तिः। वैवर्ण्यावसादनं चाङ्गानामिति पाठान्तरम्।**
- 'अथैक उपसर्जनीभिरैति' (श० ब्रा० १।२।२।६)।
- 'उपसर्जनीरधिश्रयति' (का० श्रौ० २।५।१)। **उपसर्जनीः पिष्टसंयवनार्था अपः।**
- 'उप सर्प मातरं भूमिमेतामुरुव्यचसं पृथिवीं सुषेवाम्। ऊर्णम्रदाः पृथिवी दक्षिणावतः' (अथर्व० १८।३।४९)। **उपसर्प=उपेहि।**
- 'उपसर्पणाशक्तावासनमधः' (का० श्रौ० २५।६।११)। **उपसर्पमिहाग्नेः समीपेऽ वस्थितिः।**
- 'एकमेव दहत्यग्निर्नरं दुरुपसर्पिणम्' (मनु० ७।९)। **योऽग्नेरतिसमीपमनवहितः सन्नुपसर्पति तं दुरुपसर्पिणम्।**

## सेव्
- {उपसेव्}
- सेव् (षेवृ सेवने)।
- 'एवमतन्द्रितस्त्रींश्चतुरो वा मासान् क्रियापथमुपसेवेत' (सुश्रुत० चि० ५।२८)। **उपसेवेत शीलयेत्।**
- 'ततः स्थितेषु तेष्वत्र नानाभोगोपसेविषु' (कथा० ४४।११६)। **नाना पृथग्विधान् भोगान्भुञ्जानेष्वित्यर्थः।**
- 'चन्दनेन महार्हेण यस्याङ्गमुपसेवितम्। मलेन तस्याङ्गमिद कथमार्यस्य सेव्यते' (रा० २।९९।३५)॥ **उपसेवितं सुरभीकृतम्। वास उपसेवायामिति चुरादिषु पठ्यते। तत्र उपसेवा सुगन्धीकरणमाहेति मुक्तसंशयम्।**

## स्तम्भ्
- {उपस्तम्भ्}
- स्तम्भ् (स्तम्भु सौत्रो रोधने)।
- 'इमे मयूखा उप तस्तभुर्दिवम्' (अथर्व० १०।७।४४)। **उपस्तभ्नन्तीत्यर्थः।**
- 'उप द्यामृष्वो बृहद् इन्द्र स्तभायः' (ऋ० ६।१७।७)। **उपस्तभायः=उपस्तभ्नासि, अवलम्बसे। यथा निरालम्बा सती द्यौर्नाधः पतति तथा तां धारयसीत्यर्थः।**
- 'यथा वृषो वृषदर्शन उत्कटमुपष्टम्भं करोति' (सां० का० १३ गौडपाद०)।

## स्तॄ
- {उपस्तॄ}
- स्तॄ (स्तॄञ् आच्छादने)।
- 'यस्य वेदिरुपस्तीर्णा तस्य लोका यथा मम' (भा० शां० ९८।३०) **उपस्तीर्णा कुशैरास्तीर्णा।**
- 'तं वै सदा कामचरमनुपस्तीर्णशायिनम्' (भा० शां० १७६।१३)। **शय्याहीनो भूतले यः शेते तच्छीलः।**
- 'अनुत्तरीयवसनमनुपस्तीर्णशायिनम्। बाहूपधानं शाम्यन्तं तं देवा ब्राह्मणं विदुः' (भा० शां० २६९।३०)॥ **उक्तोऽर्थः।**
- 'इयं कुसुमसङ्घातैरुपस्तीर्णा' (रा० ४।१।८९)। **उपस्तीर्णा व्याप्ता।**
- 'आवसथं दद्यादुपरिशय्यामुपस्तरणमुपधानं सावस्तरणमभ्यञ्जनं चेति' (आप० ध० २।३।६।१५)। **उपस्तरणं तूलिका। अवस्तरणमुपरिपटः।**
- 'निवेशनं पुनर्नवीकृत्य लेपनास्तरणोपस्तरणैः' (आश्व० गृ० २।३।३)। **उपस्तरणं भूमेः समीकरणमिति नारायणो वृत्तिकारः।**
- 'शुक्रादुपस्तरणाभिधारणे' (का० श्रौ० ९।९।२२)। **शुक्राद् द्रोणकलशस्थात् सोमादुन्नीय उपस्तरणं विकरणम्, अभितः प्रक्षेपः।**

## स्था
- {उपस्था}
- स्था (ष्ठा गतिनिवृत्तौ)।
- 'अन्योन्यमुपतिष्ठन्ति रायः' (ऋ० १०।११७।५)। **अन्यमन्यं संचरन्ति। इत्वर्यो भवन्तीत्यर्थः।**
- 'मूलपुरुषावसाने सम्पदः परमुपतिष्ठन्ति' (शा० ६)। **परं संक्रामन्तीत्यर्थः।**
- 'गङ्गा यमुनामुपतिष्ठते' (पा० १।३।२५ सूत्रे वृत्तौ)। **यमुनया संगता भवति, तामुपश्लिष्यति। अश्वारोहा रथिकानुपतिष्ठन्ते। तै मैत्रीं कुर्वन्तीत्याह। अयं पन्थाः स्रुघ्नमुपतिष्ठते। स्रुघ्नं प्राप्नोतीत्यर्थः।**
- 'सर्वदिक्स्थान्यस्योपतिष्ठन्ते रत्नानि' (यो० सू० २।३७ भाष्ये)। **उपतिष्ठन्ते उपस्थितानि संनिहितानि भवन्ति। अकर्मक इत्यात्मेनपदम् अत एव च तस्येति षष्ठी।**
- 'आग्नेय्याऽऽग्नीध्रमुपतिष्ठते' (पा० १।३।२५ सूत्रे वृत्तौ)। **उपतिष्ठते स्तौति।**
- 'यदेव सायं प्रातराहवनीयमुप च तिष्ठत उप चास्ते तदेव तस्योपस्थानम्' (श० ब्रा० १।३।५।१६)। **उपतिष्ठते समीपे दण्डायमानो भवति।**
- 'स तामुपस्थितो रामः क्व सीतेत्येवमब्रवीत्।' (रा० ३।६४।६)। **तां गोदावरीमुपस्थितः प्राप्त उपेतः।**
- 'विपदुत्पत्तिमतामुपस्थिता' (रघु० ८।८३)। **उपस्थिता सिद्धा निश्चिता। विपत्ति नशिः।**
- 'उपस्थितं प्रयुञ्जानस्त्वयि सान्त्वमनर्थकम्' (रा० २।७।२५)। **उपस्थितं तत्कालोचितम्।**
- 'उपस्थितं प्राञ्जलिना विनीतेन गरुत्मता' ( )। **उपस्थितमुपासितमन्वासितं सेवितम्।**
- 'यदीदृशैरहं विप्रैरुपस्थेयैरुपस्थितः' (रा० )।
- 'तपः श्रुतोपसम्पन्नाः सर्वकामैरुपस्थिताः' (भा० वि० १८।२०)। **उपस्थिताः सेविता जुष्टाः समन्विताः। किमुपस्थितं नाम।**
- 'अनार्ष इतिकरणः' (पा० ६।१।१२९ सूत्रे भाष्ये)।
- 'उपस्थितं सेतिकरणं केवलं तु स्थितं पदम्' (ऋ० प्रा० १०।९)। **निगदव्याख्यातम्।**
- 'विद्याव्यसनिता नित्यं नित्यं पित्रोरुपस्थितिः' (स्कन्द० का० ४।१९।४४)। **उपस्थितिः शुश्रूषा।**
- 'प्रतिगृह्येप्सितं दण्डमुपस्थाय च भास्करम्' (मनु० २।४८)। **उपस्थाय अभिमुखं स्थित्वा। उपस्थः शेफसि क्रोडे तथा मदनमन्दिर इति विश्वमेदिन्यौ। मातुरुपस्थे सुखं शेते शिशुः। मातुः क्रोडे उत्सङ्गेऽङ्के। उपस्थो योनौ च मेढ्रे चेति कोषः। उपस्थो वक्ष्यमाणयोः (भगशिश्नयोः) इत्यमरश्च।**
- 'तस्मिन्निर्मनुजेऽरण्ये पिप्पलोपस्थ आस्थितः' (भा० पु० १।६।१६) **उपस्थस्तलम्। अधोभागः।**
- 'तं शयानं धरोपस्थे' (भा० पु० ७।१३।१२)।
- 'रथोपस्थ उपाविशत्' (गीता १।४७)। **उपस्थो मध्यभागः।**
- 'प्रावृता उपस्थं कृत्वोपासीदन्' (ऐ० ब्रा० ८।९, श० ब्रा० २।४।२।३)।
- 'अनुपस्थकृतः' (सत्या० श्रौ० २६।२।३७)। **आकुञ्चितस्य सव्यजानुन उपरि दक्षिणपादप्रक्षेपं कृत्वा यत्सुखेनावस्थानं तदुपस्थकरणमुच्यते।**
- 'उपविशेत् समस्तजङ्घोरुरत्निभ्यां जानुभ्यागुपस्थं कृत्वा यथा शकुनिरुत्पतिष्यन्नुपस्थकृतस्त्वेवाश्विनं शंसेत्' (शां० गृ० १।६।९)। **इत्युक्तमुपस्थकरणलक्षणम्।**
- 'उपतस्थुरुपस्थानम्' (रा० २।१५।१)। **उपस्थानमास्थानं यत्र कार्यिणो राजानमुपतिष्ठन्ति।**
- 'आह च कौटल्यः-- उपस्थानगतः कार्यार्थिनामद्वारासङ्गं कारयेत्' (कौ० अ० १।१९।६)।
- 'उपस्थानमनुज्ञाप्य प्रविवेश निवेशनम्' (रा० २।१०।१०)। **उपस्थानं सभा। तात्स्थ्यात् सभ्याः।**
- 'उपस्थानगृहैः शुभ्रैर्वलभीभिश्चोपशोभितम्' (भा० आदि० १२८।४०)।
- 'पार्थिवै र्बहुभिः कीर्णमुपस्थानं दिदृक्षुभिः।' (भा० सभा० ४९।३३)। **उक्तोऽर्थः।**
- 'द्विषत उ चैवैतद् भ्रातृव्याय नोपस्थानं करोति' (श० ब्रा० १।३।५।१६)। **उपस्थानं न करोति अवकाशं न ददाति।**
- 'तत्त्वस्मृतेरूपस्थानात्' (याज्ञ० ३।१६०)। **उपस्थानात् संनिधानात्, विद्यमानत्वात्।**
- 'कुशान्यवांश्चासनोपस्थानेषु प्रोक्षेत्' (पा० गृ० ३।४।९)। **उपस्थानानि देवतास्थानानीति कर्कः।**
- 'न च प्रभुत्वरसास्वादिनः परोपस्थाने कृपणजीवितम्' (तन्त्रा० ३, उपक्रमे)। **परोपस्थानं परसेवा, परपरिचर्या। प्रियं कर्तुमुपस्थातुं बलिकर्म स्वकर्मजम्।**
- 'अभिहर्तुं नृपाः षट्सु पृथग्जात्यैश्च नैगमैः' (भा० सभा० १३।१६)॥ **उपस्थातुमुपहर्तुम्।**
- 'सवत्सां धेनुं वृषभं च प्रदक्षिणीकृत्योपस्थानं गच्छेत्' (कौ० अ० १।१९।२४)। **उपस्थानमास्थानमण्डपम्।**

## स्ना
- {उपस्ना}
- स्ना (ष्णा शौचे)।
- 'गच्छ मागधिकामानयोपस्नानेन' (अवि० ५)।

## स्निह्
- {उपस्निह्}
- स्निह् (ष्णिह स्नेहने चुरादिः)।
- 'केदारस्येव केदारः सोदकस्थ निरूदकः। उपस्नेहेन जीवामि जीवन्तीं यच्छृणोमि ताम्' (रा० ६।५।११)॥ **उपस्नेह आर्द्रीकरणं सम्बन्धश्च।**
- 'सोपस्नेहतया वनान्तरस्याभितः खलु किष्किन्धया भवितव्यम्' (अभि० १)।

## स्पृश्
- {उपस्पृश्}
- स्पृश् (स्पृश संस्पर्शने)।
- 'अमूं द्यां वर्ष्मणोप स्पृशामि' (ऋ० १०।१२५।७)। **उपस्पृशामि सम्यक् स्पृशामि आमृशामि।**
- 'अद्भि प्राणानुपस्पृशेत्' (मनु० ४।१४३) **पाणिगृहीताभिरद्भिश्चक्षुरादीनि करणानि स्पृशेदित्यर्थः।**
- 'यत्रास्याप उपस्पृशन्ति अग्नौ ह्यधि भ्रातृव्यं वर्धयेत्' (श० ब्रा० १।१।१।२१)। **उपस्पृशन्ति स्पृशन्ति। उपशब्दो नान्तरमर्थे करोति।**
- 'स विह्वलाङ्गो जगतीमुपास्पृशत्' (भा० शल्य० ५७।६६)।
- 'रक्ष्यमाणश्च तैर्विप्रैर्नहि भूमिमुपास्पृशम्' (भा० उ० १८२।१३)। **उक्तोऽर्थः।**
- 'नाकारणमुपस्पृशेत् स्त्रियम्' (सत्या० श्रौ० २६।२।६७)। **पूर्वेण समोऽर्थः।**
- '…अपि पापकृतो जनान्। नोपस्पृशन्ति वै विघ्ना यमदूताश्च दारुणाः' (स्कन्द० का० ४।१९।१२१)॥
- 'वासो यत् पत्नीभिरुतं तन्नः स्योनमुप स्पृशात्' (अथर्व० १४।२।५१)।
- 'स्वप्ने क्षवथौ… अप्रयतं च मनुष्यं नीवीं च परिधायाप उपस्पृशेत्' (सत्या० श्रौ० २६।५।१३)। **अप उपस्पृशेत्। केषुचित्स्नानं केषुचिदाचमनं केषुचित्स्पर्शनमात्रं (कुर्यात्) यावता प्रयतो मन्यत इति वृत्तिकारः। सारं वचः सूत्रहृदयमुत्तानयति।**
- 'पादावुपस्पृश्य शनैः प्रहृष्टो वाक्यमब्रवीत्' (भा० अनु० ३०।५४)। **उपस्पृश्य स्पृष्ट्वा।**
- 'उपस्पृश्य द्विजो नित्यमन्नमद्यात् समाहितः' (मनु० २।५३)। **उपस्पृश्य आचम्य।**
- 'श्वोभूते उदकमुपन्पृश्य वाचं विसृजेत्' (आप० ध० २।१२।१३)। **उदकमुपस्पृश्य स्नात्वा, अभिषेकं कृत्वा।**
- 'उपस्पृश्य मणिकर्णिकायाम्' (दशकु० पृ० ९५)। **उक्तोऽर्थः।**
- 'नदीमुपस्प्रष्टुमिवावतीर्णः' (पञ्चरा० १।१५)। **उपस्प्रष्टुं स्नातुम्।**
- 'उपस्प्रष्टुगतश्चाहमपश्यं शयितामिमाम्' (भा० आदि० ७२।१३)। **उपस्प्रष्टुमाह्निकजलकार्यं कर्तुमिति नीलकण्ठः।**
- 'प्रतिगृह्णात्येनानशक्य उपस्पर्शनम्' (का० श्रौ० ५।१०।१७)। **उपस्पर्शनं स्पर्शनम्। एनान् हुतावशिष्टान् पुरोडाशान्।**
- 'ब्राह्मणस्य गौरिति पदोपस्पर्शनं वर्जयेत्' (आप० ध० १।३१।६)। **उक्तोऽर्थः।**
- 'श्वचाण्डालपतितोपस्पर्शने सचैलं स्नातः सद्यः प्रयतो भवति' (व० धर्म० २३।३३)।
- 'अवरश्चेद्वर्णः पूर्वं वर्णमुपस्पृशेत्पूर्वो वाऽवरं तत्र तच्छवोक्तमाशौचम्' (याज्ञ० मिताक्षरायां ३।१४ इत्यत्रोद्धृतं गौतमीयं वचनम् )। **उपस्पर्शनं निर्हरणमिति मिताक्षरा।**
- 'मेधां मह्यमिति पाणिना मार्गं दत्त्वा त्रिषवणमहोरात्रमुदकोपस्पर्शनम्' (लौ० गृ० ४।१८)। **उदकोपस्पर्शनं स्नानम्।**
- 'उपस्पर्शनषड्भागं लभते पुरुषः सदा' (भा० अनु० ६५।१३)। **उपस्पर्शनं दानम्। णिजधिकस्य स्पृशेरयं प्रयोग इति गाः स्पर्शयता घटोघ्नीरिति रघुकारस्य वचनात्प्रतीयते। स भवांस्तूपं न प्रयुङ्क्ते। केवलेन धातुना दानमर्थमर्पयति।**
- 'तदुपस्पर्शनं पुण्यं गच्छन्तं… भरद्वाजम्' (रा० ५।३।१४)। **उपस्पर्शनं स्नानम्।**
- 'व्रतायोपस्पर्शनं स्वासने' (का० श्रौ० ७।४।२७)। **उपस्पर्शनमाचमनम्।**
- 'अस्मे ता त इन्द्र सन्तु सत्याऽहिंसतीरुपस्पृशः' (ऋ० १०।२२।१३)। **उपगम्य स्पृशन्ति उपस्पृशः स्तुतयः।**

## स्मृ
- {उपस्मृ}
- स्मृ (स्मृ चिन्तायाम्)।
- 'यत्रैव संव्रजन्नन्वाहार्यपचनमुपस्मरेत्' (श० ब्रा० २।३।२।४)। **उपस्मरेत् स्मरेत्।**
- 'अनेन चैतदुपस्मरति' (केनोप० ४।५)। **उक्तोऽर्थः।**

## स्रु
- {उपस्रु}
- स्रु (स्रु गतौ)।
- 'मेदसः कुल्या उप तान् स्रवन्तु' (वा० सं० ३५।२०)। **समीपे वहन्तु, स्यन्दन्ताम्।**
- 'पत्न्युदक्या दीक्षारूपाणि निधाय सिकतास्वासीतोपस्रवणात्' (का० श्रौ० २५।११।१३ )। **आ उपस्रवणात् आ रजःस्रुतिविरामात्।**

## स्विद्
- {उपस्विद्}
- स्विद् (ञिष्विदा गात्रप्रक्षरणे)।
- 'सोपस्वेदेषु भाण्डेषु' (भा० आदि० १६।१५)। **ऊष्मवत्स्वित्यर्थः।**

## हन्
- {उपहन्}
- हन् (हन हिंसागत्योः)।
- 'अथ कश्चिच्छस्त्रे वाऽनुवचने वा प्रमत्त उपहन्यात्' (शां० ब्रा० २६।३)। **उपहन्याद् दूषणं कुर्यात्।**
- 'अधीयन्नुपहन्यादन्यं विवक्तारमिच्छेत्' (ऐ० ब्रा० ३।३५)। **उपहन्याद् वर्णादिलोपरूपमपराधं प्रमादं कुर्यात्।**
- 'मशकै र्मक्षिकाभिश्च निलीनैर्नोपहन्यते' (व० धर्म० ३।४७)। **उपहन्यते दूष्यते।**
- 'पुण्यक्षयानुसन्धानात् पपातोपहताकृतिः' (यो० वा० ४।८।१५)। **उपहताकृति र्दूषिताकारः, म्लानाननः।**
- 'अपाङ्क्त्योपहता पङ्क्तिः पाठ्यते यै र्द्विजोत्तमैः' (मनु० ३।१८३)। **उक्तोऽर्थः।**
- 'कपोतश्चेदगारमुपहन्यात्' (आश्व० गृ० ३।७।७)। **तुण्डादिभिर्घट्टयेदित्यर्थः। तत्र निषीदेत् तत्र पदं कुर्यादिति तु नारायणः। अयं च शब्दमर्यादया दुर्लभोऽर्थः।**
- 'स्वकर्माण्यव्याहताश्चरिष्यन्ति परस्य वा कर्माण्युपहनिष्यन्तीति तदा विगृह्यासीत' (कौ० अ० ७।४।६)। **उपहनिष्यन्ति निहनिष्यन्ति विघटयिष्यन्ति।**
- 'अथाञ्जलिना पय उपहन्ति' (बौ० ध० २।५।८।४)। **उपहन्ति गृह्णाति।**
- 'संसारमदिरा सेयमविद्योच्यते बुधैः। अनयोपहतो लोकः कल्याणं नाधिगच्छति' (यो० वा० ४।२१।३९-४०)। **उपहतो निघ्नो वशे कृतः।**
- 'दैवेनोपहतः पार्थः' (भा० द्रोण० १४५।१७)। **उपहतो व्यामोहं गमितः, कश्मलं प्रापितः।**
- 'यदा हि चक्षुरादिभिरुपहतं मनो भवति, इन्द्रियं वा तिमिरादिभिः, सौक्ष्म्यादिभिर्बाह्यो वा विषयः' (मी० १।१।५ शा० भा०)।
- 'अगमनीयां गत्वा ऽयाज्यं वा याजयित्वा ऽ प्रतिग्राह्यं प्रतिगृह्य चैत्यं यूपं वोपहत्य' (आश्व० गृ० ३।५।८)। **उपहत्य स्पृष्ट्वा।**
- 'नानुपहत्य भूतानि भोगः संभवति' (यो० सू० भा०)। **अनुपहत्य अहिंसित्वा।**
- 'तस्याः (पृथिव्याः) उपहत्योदमज्जत्' (तै० ब्रा० १।१।३।६)। **उपहत्य कियतीमप्यार्द्रां मृदं पृथक् कृत्वा।**
- 'व्रीहीणामुपघाते प्रक्षाल्यावशोषणम् (बौ० ध० १।६।१४।१२)। **उपघातश्चाण्डालादिस्पर्शजन्यमप्रायत्यम्।**
- 'स्त्रीणां च प्रेक्षणालम्भमुपघातं परस्य च' (मनु० २।१७९)। **उपघातोऽपकारः।**
- 'राजदैवोपघातेन पण्ये दोषमुपागते' (याज्ञ० २।२५६)। **राजोपघातो राजापराधः।**
- 'दैवोपघातो वर्षादिरुपघातको वैरूप्यापादकः। अन्वारब्धाया स्रुवेणोपघातं…जुहुयात्' (खा० गृ० १।३।९)।
- 'पाणिना मेक्षणेनाथ स्रुवेणैव तु यद्धविः। हूयते चानुपस्तीर्य उपघातः स उच्यते' (गृह्यासं० २।७)॥

## हस्
- {उपहस्}
- हस् (हसे हसने)।
- 'परस्य लाघवमापादयितुं यो हासः स उपहासः। अमरगुरुमपि प्रज्ञयोपहसद्भिः' (काद०)। **अतिशयानैरित्युपचरितोऽर्थः।**
- 'जिह्मोपहसितं तु तत्' (अग्निपु० ३४२।१०)। **जिह्मं हसितमुपहसितमित्यर्थः।**
- 'न जातलोम्न्योपहासमिच्छेत्' (इदं ब्राह्मण आहतम्)। **उपहासो मैथुनम्।**

## हा
- {उपहा}
- हा (ओहाङ् गतौ)।
- 'उपाजिहीथा न महीतलं यदि' (शिशु० १।३७)। **नोपाजिहीथा नागच्छेः, नावतरेः।**

## हिंस्
- {उपहिंस्}
- हिंस् (हिसि हिंसायाम्)।
- 'उपहिंसन्ति चान्योन्यं प्रलुम्पन्ति परस्परम्' (मात्स्य पु० १४४।६६)। **उपहिंसन्ति व्यतिहिंसन्ति व्यतिघ्नन्ति, सम्प्रहरन्ते।**

## हृ
- {उपहृ}
- हृ (हृञ् हरणे)।
- 'तस्मात्स्थेयानस्थेयसो नोपहरते' (तै० सं० ५।२।६।३२)। **उपहरते उपदां ददाति।**
- 'यद्यप्येवं तथापि राजपरिग्रहोऽस्य प्रधानत्वमुपहरति' (माल० १)। **उपहरति ददाति अर्पयति।**
- 'प्राप्तकर्मा यथान्यायं काले काले ह्युपाहरत्' (यो० वा० ६।(२)।२१६।१५)। **उपाहरत्=आचरत्, व्यतनोत्। उपाङावत्रोपसर्गौस्याताम्।**
- 'तौ …देवनागयक्षविद्याधरतपस्विनां परं विस्मयमुपजह्रतुः' (अवदा० हंसजा०)। **उपजह्रतुः=जनयामासतुः।**
- 'निगमकृदुपजह्रे भृङ्गवद् वेदसारम्' (भा० पु० )।
- 'बहु वै राजन्यो ऽनृतं करोति उप जाम्यै हरते' (तै० ब्रा० १।७।२)। **जायात्वं सम्पादयितुं परस्य गृहमुपेत्य स्त्रियं हरतीत्यर्थः।**
- 'अन्यान्येव हवींष्युप वा ह्रियन्ते ऽ प च ह्रियन्ते' (श० ब्रा० ११।१।६।३५)। **उपह्रियन्ते ऽतिरिच्यन्ते। अपह्रियन्ते ऽपकृष्यन्ते न्यूनी भवन्ति।**
- 'धूपवल्युपहारांश्च भक्ष्यांश्चोपहारयेत्' (सुश्रुत० सूत्र० १९।२१)। **उपहारयेत् दापयेत्।**
- 'उपहृतपशू रुद्रः' (पा० २।२।२४ सूत्रे वृत्तौ)। **उपहृतः पशुर्यस्मै, बलिरिति दत्तः।**
- 'शस्त्राशनिविषोपमा भवन्त्यज्ञैरुपहृताः' (ओषधयः) (सुश्रुत० १।३।१९)। **(उपतप्ताय) दत्ताः।**
- 'संस्कर्ता चोपहर्ता च' (मनु० ५।५१)। **उपहर्ता परिवेष्टा, परिवेषकः।**
- 'अहो परिभवोपहारिणो विनिपाताः' (माल० ५)। **परिभवं तिरस्कारमुपहरन्त्यर्पयन्तीत्येवंशीलाः।**
- 'रत्नपुष्पोपहारेण छायामानर्च पादयोः' (रघु० ४।८४)। **उपहारः समर्पणम्।**

## ह्वृ
- {उपह्वृ}
- ह्वृ (ह्वृ कौटिल्ये)।
- 'मुहुराहूयमानोपि नायातोऽयमुपह्वरे' (शि० भा० १५।१०)। **उपह्वरे ऽन्तिके। तथा चामरः पठति– रहोन्तिकमुपह्वरे।**

## ह्वे
- {उपह्वे}
- ह्वे (ह्वेञ् स्पर्धायां शब्दे च)।
- 'उपास्मान् वाचस्पति र्ह्वयताम्' (अथर्व० १।१।४)। **उपह्वयतां तत्फलप्राप्तिमभ्यनुजानातु। उपपूर्वो ह्वयतिरभ्यनुज्ञाने वर्तते। यथा उपहूत उप ह्वयस्व इति सोमभक्षणानुज्ञानमन्त्रे इति सायणः।**
- 'उपहूत उपहवं ते ऽ शीय' (तै० सं० १।६।३।१)। **उपहवो ऽनुज्ञा।**
- 'अनुज्ञास्वीकाराय यत्प्रार्थनं तद् उपहव इत्युच्यते इति गृहानुपह्वयामहे' (अथर्व० ७।६२।३) **इत्यत्र सायणः।**
- 'नानुपहूतेन सोमः पातव्यः' (काठक सं० ११।१)। **अनुपहूतोऽननुज्ञातः।**
- 'उपहूतो वाचस्पतिः' (अथर्व० १।१।४)। **उपहूतः समीपमाहूतः।**
