+++
title = "११८ विसम् (वि+सम्)"

+++

## आप्
- आप् (आप्लृ व्याप्तौ)।
- 'ननु चोक्तं निर्ज्ञातस्यार्थस्य समाप्तिर्वा भवति विसमाप्तिर्वा' (५।३।६७ सूत्रे भाष्ये)। **अत्र नञर्थो विशब्द इति कैयटः।**

## कट्
- कट् (कटे वर्षावरणयोः)।
- 'विसंकटपुरद्वारकूटकुट्टिम-मण्डिते' (शि० भा० ९।५०)। **विसंकटं विशालम्। सोऽयमुपसर्गकृतोऽर्थबाधः।**

## चर्
- चर् (चर गतिभक्षणयोः)।
- 'विसंचारि निरालम्बं पञ्चद्वारं चलाचलम्' (मनः) (भा० शां० १९५।९)। **विसंचारि विशेषेण संचरणशीलम्।**

## ज्ञा
- ज्ञा (ज्ञा अवबोधने)।
- 'आख्यातु नो भवाञ्शीघ्रं विसंज्ञाः स्मेह सर्वशः' (भा० वन० १४२।५३)। **विसंज्ञा भ्रान्ताः।**

## धा
- धा (डुधाञ् धारणपोषणयोः)।
- 'विसहितजानुः।' **कण्डितसन्धिर्जानुरित्यर्थः। विर्विरोधे।**

## युज्
- युज् (युजिर् योगे)।
- 'एतयर्चा विसंयुक्तः काले च क्रियया स्वया' (मनु० २।८०)। **विसंयुक्तो विप्रयुक्तः।**

## वद्
- वद् (वद व्यक्तायां वाचि)।
- 'विसंवदेन्नरो लोभात्' (मनु० ८।२१९)। **विरुद्धं ब्रूयादित्यर्थः। कृतं समयं लङ्घयेदित्यार्थिकोऽर्थः।**
- 'शकटदासस्तु मित्रमिति विसंवदन्त्यक्षराणि' (मुद्रा० ५)। **संवादीनि न भवन्ति, विसदृशानि सन्तीत्याह।**
- 'कमलानां मनोहराणामपि रूपाद्विसंवदति शीलम्' (मुद्रा० १।१९)। **विसंवदति भिद्यते।**
- 'सिद्धानां न विसंवदन्ति वाचः' (राम० १४।१००)। **श्रुतं दृष्टं वार्थं न विरुन्धन्ति न ते मिथ्या वदन्तीत्यर्थः।**
- 'मनोरथस्य पुष्पं दर्शयित्वा न फले विसंवदति' (माल०)। **विसंवदति विप्रलभते।**
- 'न भवति भवति च नचिरं चिरं चेत्फले विसंवदति। कोपः सत्पुरुषाणाम्…' (रविगुप्तवचनम्)॥ **फले विसंवदति फलाद् वञ्चयत आत्मानम्। फलवान्न भवतीत्यर्थः।**
- 'सा (परिषद्) यं धर्मं निश्चिनुयात्तं धर्मत्वेन स्वीकुर्यान्न विसंवदेत्' (मनु० १२।११० इत्यत्र कुल्लूकः)। **न विरुन्ध्यादित्यर्थः।**
- 'रमणीयः खल्ववधिर्विधिना विसंवादितः' (शा०)। **मिथ्या कारित इत्यर्थः।**
- 'इह विसंवादयत्यात्मानमन्त्यजोहमिति' (अवि० १)। **विसंवादयति विप्रतिषेधति।**
- 'न चेद्विसंवादमुपैति दैवम्' (अवि० २।८)। **विसंवादं विरोधम्।**
- 'विद्याविसंवादकृताः कलहाः प्रादुरभवन्' (हर्ष० १)। **विसंवादो वैषम्यं भेदः। प्रलम्भनं विसंवादनं मिथ्याफलाख्यानम् इति संमाननशालीनीकरणयोश्च (पा० १।३।३६) सूत्रे वृत्तिः।**
- 'प्रतिज्ञाविसंवादनमनुचितत्वान्न व्यवस्यति ते मतिः' (अवदा० सुत० जा०)। **प्रतिश्रवमिथ्याकरणमित्याह।**
- 'अविसंवादनं दानं समयस्याव्यतिक्रमः' (भा० उ० ३८।३६)। **अविसंवादनम् अविद्यमानविप्रलम्भम्।**
- 'अविसंवादिता शौर्यं भक्तिज्ञत्वं कृतज्ञता' (का० नी० सा० ८।९)। **शब्दच्छलादतिसन्धानं विसंवाद इति टीका।**
- 'अविश्वास्यो हि विसंवादकः स्वेषां परेषां च भवति' (कौ० अ० १३।५।६)। **विसंवादको मृषावादी मिथ्याफलाख्यायी।**

## स्था
- स्था (ष्ठा गतिनिवृत्तौ)।
- 'विसंस्थिते' (यज्ञे) (बौ० ध० १।७।१५।१८)। **असमाप्ते इत्यर्थः। विर्विरोधे। संस्थितः समाप्तो भवति।**
