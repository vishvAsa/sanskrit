+++
title = "८२ निराङ् (निर्+आङ्)"

+++

## इ
- इ (इण गतौ)।
- 'एवा ते गर्भ एजतु निरैतु दशमास्यः' (ऋ० ५।७८।७)। **निरैतु=निष्क्रामतु।**
- 'अहे निरैतु ते विषम्' (अथर्व० ४।४।२१)। **उक्तोऽर्थः।**

## कृ
- कृ (डुकृञ् करणे)।
- 'माऽहं ब्रह्म निराकुर्यां मा मा ब्रह्म निराकरोत्' (छां० उ० ८।१५।२)। **माऽहं ब्रह्म त्याक्षम्।**
- 'निराकरोतु वेदांश्च यस्ते हरति पुष्करम्' (भा० अनु० ९४।२७)। **निराकरोतु=त्यजतु, आत्मीयान्मा स्म करोत्। प्रत्यादिष्टो निरस्तः स्यात् प्रत्याख्यातो निराकृत इत्यमरः। निराकृतो जातेर्बहिष्कृत इत्यर्थे हर्षचरिते सरस्वत्याः शापे।**
- 'उग्रम्पश्येन सुग्रीवस्तेन भ्राता निराकृतः' (भट्टि० ६।१००)। **निराकृतः प्रत्यादिष्टः, निरस्तः।**
- 'नाक्रमन्त तयोस्ते (शापाः) वरदाननिराकृताः' (भा० आदि० २१०।१५)। **निराकृताः=व्यर्थीकृताः। आर्थिकोर्थः। निराकृतनिमेषाभिर्नेत्रपङ्क्तिभिः। निराकृतो निमेषो याभिः ताभिः। त्यक्तनिमेषव्यापाराभिरित्यर्थः। निर्निमेषाभिरित्यर्थः।**
- 'भविष्यत्यचिरात्साधो कलिनापि निराकृतः' (भा० पु० ११।७।४)। **निराकृतोऽनुसृत्यासादित इत्यर्थं विवक्षति। अनृषिरपि वाचि स्वतन्त्रोऽयं कविः।**
- 'याश्च्यवन्तेऽम्बरात्ताराः काले काले निराकृताः' (रा० ५।१३।३१)। **निरस्ताः पराणुन्नाः।**
- 'न हि तेप्युपशाम्यन्ति निराकृता वाऽनिराकृता' (भा० ३।१४०५)। **ते राजानो राजपुत्राश्च। निराकृता इति व्याख्यातचरम्।**
- 'कृशानामबलानां चतुःशता गा निराकृत्य' (छा० उ० ४।४।५)। **निराकृत्य=पृथक् कृत्वा। निष्कास्य, उद्वीयेत्यर्थः।**
- 'यक्ष्मी च पशुपालश्च परिवेत्ता निराकृतिः' (मनु० ३।१५४)। **निराकृतिः पञ्चमहायज्ञानुष्ठानरहित इति कुल्लूकः।**
- 'यस्त्वाधायाग्निमाशास्य देवादीन्नैभिरिष्टवान्। निराकर्ताऽमरादीनां स वित्तेयो निराकृतिः' (गो० स्मृ० ३।१११)॥
- 'अश्रोत्रियस्य विप्रस्य हस्तं दृष्ट्वा निराकृतेः' (व० धर्म० २८।१७)। **उक्तोऽर्थः।**
- 'यश्च सर्वान् वर्जयति सर्वान्नी च श्रोत्रियो निराकृतिर्वृषलीपतिः' (आप० ध० १।१८।३३)। **निराकृतिर्निःस्वाध्यायः। तथा चामरः पठति--निःस्वाध्यायो निराकृतिः।**
- 'ग्रामधान्यं यथा शून्यं यथा कूपश्च निर्जलः। यथा हुतमनग्नौ च तथैव स्यान्निराकृतौ' (भा० शां० ३६।४८)। **निराकृतिर्मूर्ख इति नीलकण्ठः।**
- 'निराकारा निरानन्दा… अयोध्या' (रा० २।११३।२४)। **निराकारा निरलङ्कारा।**
- 'निराकर्ताऽमरादीनां स विज्ञेयो निराकृतिः' (मनु० ३।१५४ इत्यत्र कुल्लूकोद्धृतं छन्दोगपरिशिष्टम्)। **एवमेव निराकर्ता यश्चाग्नीनपविध्यति।**
- 'त्यजत्यकारणे यश्च पितरं मातरं गुरुम्' (भा० शां० १६५।६१-६२)।

## क्रम्
- क्रम् (क्रमु पादविक्षेपे)।
- 'रोमाञ्चलक्ष्येण स (अभिलाषबन्धः) गात्रयष्टिं भित्त्वा निराक्रामदरालकेश्याः' (रघु० ६।८१)। **निराक्रामत्=निरगच्छत्=आविरभवत्।**

## दिश्
- दिश् (दिश अतिसर्जने)।
- 'निरादिष्टधनश्चेत्तु प्रतिभूः स्यादलंधनः' (मनु० ८।१६२)। **निरादिष्टधनः=निसृष्टधनः।**

## धा
- धा (डुधाञ् धारणपोषणयोः)।
- 'ब्रह्मैव विद्वानेष्यो यः क्रव्यादं निरादधत्' (अथर्व० १२।२।३९)। **निरादधत्=बहिष्कुर्यात्।**
- 'सर्वं मर्त्यस्य तन्नास्ति क्रव्याच्चेदनिराहितः' (अथर्व० १२।२।३५)। **अनिराहितः=अनिष्कासितः।**
- 'तमिन्द्र इध्मं कृत्वा यमस्याग्निं निरादधौ' (अथर्व० १२।२।५४)।
- 'बहिष्कनीनिके निरादध्युः' (का० सं० ३४।८, पञ्चविंश० १७।१२।२)। **उदितपूर्व एवार्थः।**

## यम्
- यम् (यम उपरमे)।
- 'निरायतपूर्वकायाः' (शा० १।८)। **दीर्घीकृतकायपूर्वभागाः।**
- 'निरायत्याश्वस्य शिश्नम्' (श० ब्रा० १३।५।२।२)। **निरायत्य=निराकृष्य।**

## वह्
- वह् (वह प्रापणे)।
- 'नावो हिरण्ययीरासन्याभिः कुष्ठं निरावहन्' (अथर्व० ५।४।५)। **निरावहन् बहिरनयन्।**
