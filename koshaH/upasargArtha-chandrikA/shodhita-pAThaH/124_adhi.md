+++
title = "१२४ अधि"

+++

## अञ्ज्
- अञ्ज् (अञ्जु व्यक्तिम्रक्षणकान्तिगतिषु)।
- 'प्रतिचीन आङ्गिरसोऽध्यक्तो नः पुरोहितः' (अथर्व० १०।१।६)। **अध्यक्तः सज्जः सन्नद्धः। अध्यक्ष इति पाठान्तरम्।**

## अश्
- अश् (अश भोजने)।
- 'विरुद्वाध्यशनाजीर्णैस्तथैषात्यशनादपि' (का० सं० खिल० अन्तर्वत्नी० श्लो० ६७)। **प्राग्भुक्तमन्नं यावन्न जीर्यति तावदशनमध्यशनम्। साजीर्णे भुज्यते यत्तु तदध्यशनमुच्यते (सुश्रुते)।**

## अस्
- अस् (असु क्षेपे)।
- 'तयोश्छदिरध्यस्यति' (का० श्रौ० ८।३।२३)। **उपरिष्टान्न्यस्यति। छदिः क्लीबम्। पाणिनीये लिङ्गानुशासने तु छदिः स्त्रियाम् इति सूत्रम्। अन्यत्रापि वैदिके साहित्ये च्छदिः क्लीबं दृष्टम्।**
- 'सर्वो हि पुरोऽवस्थिते विषये विषयान्तरमध्यस्यति। बाह्यधर्मानात्मन्यध्यस्यति' (शङ्करः)। **अध्यस्यति मिथ्याऽऽरोपयति।**
- 'शुक्तौ रजतमध्यस्तम्। ब्रह्मणि जगदध्यस्तम्।' **उक्तोऽर्थः।**
- 'अतस्मिंस्तद्बुद्धिरध्यासो मिथ्याज्ञानम्। स्मृतिरूपः परत्र पूर्वदृष्टावभासोऽध्यास इति च शङ्करः' (ब्र० सू० शां० भा० १।१)।
- 'प्रतिषिद्धांस्तथाऽऽचारान् अध्यस्यापि पुनः पुनः' (बौ० ध० ४।२।२।९)। **अध्यवसाय, निश्चित्य।**

## आस्
- आस् (आस उपवेशने)।
- 'सप्तमे मन्त्रमध्यासीत' (कौ० अ० १।१९।१६)। **मन्त्रार्थं (विविक्ते) आसीतेत्यर्थः।**
- 'अये सिंहासनमध्यास्ते वृषलः' (मुद्रा० ३)। **सिंहासनमधितिष्ठतीत्यर्थः।**
- 'अध्यास्स्व चिररात्राय पितृपैतामहं पदम्' (भा० वन०)। **अध्यास्स्व=अधितिष्ठ।**
- 'एवमाकुलतां यातः श्रुत्वाध्यास्यामहे वयम्' (भा० शल्य० ४३।१०)। **अध्यास्यामहे निश्चेष्यामहे।**
- 'यस्मादसाविमान् विप्रानध्यास्ते प्रतिलोमजः' (भा० पु० १०।७८।२४)। **विप्रापेक्षयोच्चैस्तरमासनमध्यास्ते इतीममर्थं विवक्षति पुराणकारः।**
- 'वेदा ये अध्यासते' (ऋ० १।२५।९)। **अध्यासते प्रशासति तान् वरुणो वेदेत्याह। वेदा इत्यत्र सांहितिको दीर्घः।**
- 'यदध्यासितमर्हंद्भिस्तद्धि तीर्थं प्रचक्षते' (कु० ६।५६)। **अध्यासितमध्युषितं सेवितम्।**
- 'धेन्वा तदध्यासितकातराक्ष्या' (रघु० २।५२)। **तदध्यासिता तेन सिंहेनाध्यासिताऽऽक्रान्ताऽऽरूढा।**
- 'श्रूयते हि पुराणेपि जटिला नाम गौतमी। ऋषीनध्यासितवती सप्त धर्मभृतां वरा' (भा० आदि १९६।१४)॥ **अध्यासितवती विवाहसम्बन्धेन तैः सहोषितवतीत्यर्थः।**
- 'पर्णशालामध्यास्य' (रघु० १।९५)। **अध्यास्य अध्युष्येत्यर्थः।**
- 'पादुके अध्यास्य' (कथा० ३।५२)। **तयोश्चरणन्यासं कृत्वा।**
- 'भगवत्या प्राश्निकपदमध्यासितव्यम्' (माल० १)। **प्राश्निकासन आसितव्यम्, प्राश्निकाधिकारो ग्रहीतव्य इत्यर्थः।**
- 'द्वितीयमाश्रममध्यासितुं समयः' (विक्रम० ५) **अध्यासितुं प्रवेष्टुम्।**

## इ
- इ (इक् स्मरणे)।
- 'यदि सुतस्य मरुतोऽधीथ' (ऋ० ७।५६।१५)। **सुतस्याभिषुतस्य सोमस्य स्मरथेत्याह।**
- 'कियत् स्विदिन्द्रो अध्येति मातुः कियत् पितुः' (ऋ० ४।१७।१२)। **अध्येति स्मरति।**
- 'अथ यद्यध्वर्योरन्तेवासी वा ब्रह्मचारी वैतद् यजुरधीयात्' (श० ब्रा० ५।१।५।१७)। **अधीयात् विद्यात्, कण्ठगतं विजानीयात्।**
- 'स त्वमग्निं स्वर्ग्यमध्येषि मृत्यो प्रब्रूहि तं श्रद्दधानाय मह्यम्' (कठ० उ० १।१३)। **अध्येषि वेत्सि।**
- 'येषामध्येति प्रवसन्' (अथर्व० ७।६२।३)। **अध्येति स्मरति। येषां गृहाणाम्।**
- 'अधीतीरध्यगादयम्' (अथर्व० २।९।३)। **प्रागधीतान्वेदान् स्मर्तव्यान्पदार्थान्वाऽस्मार्षीत्।**
- 'अधीयन्त्युपकाराणाम्' (भट्टि० )। **उक्तोऽर्थः**
- 'यस्याश्वो मेधाय प्रोक्षितोऽध्येति' (तै० ब्रा० ३।९।१७।४)। **अध्येति स्मरति।**
- 'यं वा नाध्येति' (तै० सं० २।३।१२।२) **उक्तोऽर्थः।**

## इ
- इ (इण् गतौ)।
- 'सोऽवस्त्रतामात्मनश्च तस्याश्चाप्येकवस्त्रताम्। चिन्तयित्वाध्यगाद्राजा वस्त्रार्धस्यावकर्तनम्' (भा० वन० ६२।१६)॥ **अध्यगाद् अवाधारयत्, अवास्यत्, निरचिनोत्।**
- 'विश्वामित्रोऽध्यगाद्यत्र ब्राह्मणत्वम्' (भा० ३।८३०९)। **अध्यगात् प्रापत्।**
- 'शिशुरेवाध्यगात् सर्वं परं ब्रह्म सनातनम्' (भा० अनु० १२१)। **अध्यगात् अवेदीत्। अज्ञासीत्, अध्यगीष्ट।**
- 'अध्यगा नैष्ठिकीं बुद्धिम् (भा० शां० २६२।३)। **प्राप्तवानसीत्यर्थः।**

## इ
- इ (इङ् अध्ययने)।
- 'श्लोकं सोऽधीत्य पुत्रेभ्यः कृतकृत्य इवाभवत्' (हरि० १।२४।१५)।
- 'आ चन त्वा चिकित्सामोऽधि चन त्वा नेमसि' (ऋ० ८।९१।३)। **न अधीमसि=नाधीमहे। नावदध्महे, न विजानीमः, न विद्मः।**

## इष्
- इष् (इष इच्छायाम्)।
- 'अतस्त्वं समर्थो धर्मान्वक्तुमतोऽधिकृतः सन् अधीष्यसे ब्रूहीति' (मनु० १।२ इत्यत्र मेधातिथिः)। **अधीष्यसे प्रार्थ्यसे, सत्कारपूर्वं व्यापार्यसे इत्यर्थः।**
- 'अघीच्छामो भवन्तं भवान्माणवकमुपनयेत' (पा० ३।३।१६१ सूत्रे वृत्तिः)। **अधीच्छामः प्रार्थयामहे।**
- 'धीरधिषणावधूताध्येषणाः' (हर्ष० १)। **अध्येषणा याच्ञा।**
- 'मासमधीष्टो मासिकोऽध्यापकः' (पा० ५।१।८० सूत्रे वृत्तिः)। **मासं यावत्सत्कारपूर्वकं व्यापारित इत्यर्थः॥**
- 'अधीष्टं सत्कारपूर्वको व्यापारः' (काशिका)। **अधीष्ट इति पुंसि पाठो वृत्तौ च कौमुद्यां च। पुंस्त्वं चानुपपन्नम् इति पश्यामः। उपनयतां भवान् इमं माणवकमधीष्ट इत्यादिषूपपन्नं नाम पुंस्त्वम्।**

## ईक्ष्
- ईक्ष् (ईक्ष दर्शने)।
- 'कुहकचकितो लोकः सत्येप्यायमधीक्षते' (हितोप० ४।१०१)। **उत्प्रेक्षत इत्यर्थः। एकाक्षरमधिकं वृत्ते।**

## ऊह्
- ऊह् (ऊह वितर्के)।
- 'अथोत्तरां जुहूमध्यूहति। यजमानमेवैतद् द्विषति भ्रातृव्येऽध्यूहति' (श० ब्रा० १।५।३।२०)। **अध्यूहति उपरि धत्ते।**
- 'अथाङ्गारमध्यूहति' (श० ब्रा० १।२।१।९)। **अङ्गारस्योपरि निदधाति।**
- 'अत्र पत्नीशिरसि कुम्बकुरीरमध्यूहते' (आप० श्रौ० १०।३।९।२१)। **उपरि क्षिपतीत्यर्थः।**
- 'सं ब्रह्मणा पृच्यस्वेति वेदेन पुरोडाशे साङ्गारं भस्माध्यूहति' (आप० शौ० १।८।२५।१२)। **अधिवासयतीत्यर्थ इति धूर्तस्वामी।**
- 'मेधां को अस्मिन्नध्यौहत्' (अथर्व० १०।१।१७)। **अध्यौहत् आवपत्, अध्यारोपयत्।**
- 'क्षत्रभेवैतद् विश्यध्यूहति' (श० ब्रा० ३।९।३।३)। **तथोपरि निधत्ते यथा विश आधारतामापद्यन्ते। तासामुपर्युच्छ्रयति।**
- 'यथा धुरमध्यूहेत्। अध्युह्य हि धुर्यं युञ्जन्ति' (श० ब्रा० १।४।४।१३)। **अध्यूहेत् संवस्त्रयेत्।**
- 'तत्सलोकतायां यजमानमध्यूहति' (शां० ब्रा० ११।६)। **अध्यूहति निवेशयति स्थापयति।**
- 'इदमहममुं यजमानं पशुष्वध्यूहामि' (पञ्च० ब्रा० १।२।६)। **उपरि स्थापयामि।**
- 'क्षत्रमेव तद् विश्यध्यूहति। तस्मात् क्षत्रियो विश्यध्यूढः' (जै० ब्रा० २।१४०) **उक्तोऽर्थः।**
- 'स ह दीक्षमाण एव ब्राह्मणतामभ्युपैति यत्कृष्णाजिनमध्यूहति' (ऐ० ब्रा० ७।२३)। **अध्यूहति आच्छादयति।**
- 'यदुपर्युपरि बर्हिः प्रस्तरं हरन्ति यजमानमेव तत् प्रजास्वध्यूहन्ति' (जै० ब्रा० १।८६) **अध्यूहन्ति ऊर्ध्वं कुर्वन्ति उन्नमयन्ति।**

## कृ
- कृ (डुकृञ् करणे)।
- 'तेषां प्रायश्चित्तानि वक्ष्यन्नादित आत्मज्ञानं तदुपयोगिनश्च योगानधिकुरुते' (आप० ध० १।२२।१)। **अधिकुरुते प्रस्तौति।**
- 'नैवाध्यकारिष्महि वेदवृत्ते' (भट्टि० २।३४)। **वेदवृत्ते नोऽधिकारो न, अनर्हा वयं वेदवृत्तमित्याह। अस्माकं तत्रार्हन्त्यं नास्ति। अर्थी समर्थः शास्त्रेणापर्युदस्तो धिक्रियते। अधिकारवान्भवति। एतानि ब्राह्मणोऽधिकुरुते। स च वृत्तिं दर्शयतीतरेषामिति शङ्ख इति याज्ञ० १।३ मिताक्षरायाम्। एषु ब्राह्मणस्याधिकारोस्तीत्याह।**
- 'अधेः प्रसहने' (पा० १।३।३३)। **तमधिचक्रे। तमभिबभूव, तेन न पराजित इति वेति वृत्तिः।**
- 'अधिचक्रे न यं हरिः' (भट्टि० ८।२०)। **न प्रसेहे। महानसे तथाऽधिकुर्याः। महानसमधीक्षस्व।**
- 'अपि चैताः स्त्रियो बालाः स्वाध्यायमधिकुर्वते' (भा० वन० ३३।८२)। **श्वदृतौ क्षीरम् (८१) इत्यादिश्लोकं स्त्रियो नित्यं वेदवचनवत् पठन्तीति नीलकण्ठः।**
- 'भवादृशाश्चेदधिकुर्वते रतिं निराश्रया हन्त हता मनस्विता' (कि० १।४३)। **अधिकुर्वते स्वीकुर्वते।**
- 'अभिज्ञानशाकुन्तलं नाम नाटकं प्रयोगेणाधिक्रियताम्' (श० १)। **प्रयोग विषयतां नीयतामित्यर्थः।**
- 'अव्यक्तोऽहः सङ्घातो दशरात्रमधिकुर्वीत' (शां० श्रौ० १६।२०।३)।
- 'पत्रभङ्गशोषणाधिकृतश्रवणपल्लवानिलम्' (दशकु० पृ० २१०)। **अधिकृतो व्यापृतः।**
- 'दृप्तविनयाधिकृतः' (रघु० ९।६२)। **अधिकृतो नियुक्तः।**
- 'पाण्डवेन ह्यहं तात अश्वेष्वधिकृतः पुरा' (भा० वि० ३।६)। **अधिष्ठातृत्वेन नियुक्तः।**
- 'संभावना ह्यधिकृतस्य तनोति तेजः' (कि० ६।४६)। **अधिकृतस्य नियुक्तस्य कार्यनिरूढौ। तत्त्वजिज्ञासायां सम्यक् श्रद्धयाऽधिकृताधिकाराः। अधिकृतः स्वीकृतः।**
- 'प्रज्ञा तु मन्त्रेऽधिकृता न शौर्यम्' (भट्टौ १२।२२)। **अधिकृता समर्था, प्रियङ्करत्वार्हा।**
- 'गुणाः प्रियत्वेऽधिकृता न संस्तवः' (कि० ४।२५)। **उक्तोऽर्थः।**
- 'अहं तेऽधिकृता पत्नी' (भा० पु० १०।५५।१२)। **अधिकृता स्वीकृता विधिवदूढा।**
- 'अधिकृत्य कृते ग्रन्थे' (पा० ४।३।८७)। **अधिकृत्य विषयीकृत्य।**
- 'ताभ्यामुभाभ्यां संभूय प्रमदामधिकृत्य ताम्' (रा० ३।१९।१८)। **अधिकृत्य निमित्तीकृत्य। अथशब्दस्याधिकारोऽर्थः।**
- 'अधिकारश्चाधिक्येन प्राधान्येनारम्भणम्' (सां० सूत्रे० १।३। विज्ञानभिक्षुः)। **अथेत्ययं शब्दोऽधिकारार्थः प्रयुज्यते (भाष्यम्)। अधिकारः प्रस्तावः।**
- 'यः पौरवेण राज्ञा धर्माधिकारे नियुक्तः' (शा० १)। **धर्माधिकारे धर्मावेक्षणे।**
- 'निर्णयाधिकारे ब्रवीमि' (माल० १)। **निर्णायकपदे स्थितेत्यर्थः।**
- 'स्वाधिकारभूमौ वर्तिष्यते' (शा० ७)। **अधिकारः प्रशासनम्।**
- 'स्वाधिकारात्प्रमत्तः' (मेघ० १)। **अधिकारो नियोगः।**
- 'वत्सेऽधिकारः स्थितः' (महावीर० ४।३८)। **अधिकारः स्वाम्यम्।**
- 'अधिकारः फले स्वाम्यमधिकारी च तत्प्रभुः' (सा० द०)।
- 'महत्खलु पुरुषाधिकारं ज्योतिः' (माल० १)। **पुरुषाधिकरणमित्याह।**
- 'अविरतोऽयं लोकतन्त्राधिकारः' (शा० ५)। **अधिकारो नियोगः कृत्यम्।**
- 'महत्यधिकारे मम पुत्रको नियुक्तः' (माल० १)। **महत्यधिकारे गुरुणि कार्ये।**
- 'निषेकादिः श्मशानान्तो मन्त्रैर्यस्योदितो विधिः। तस्य शास्त्रेऽधिकारोऽस्मिञ्ज्ञेयो नान्यस्य कस्यचित्' (मनु० २।१६)॥ **अधिकारस्तदर्हता।**
- 'राघवस्तत्र तदा प्रलापाञ्शुश्राव लोकस्य समागतस्य। आत्माधिकारा विविधाश्च वाचः…' (रा० २।१७।४३)॥ **आत्माधिकारा आत्मानमधिकृत्य प्रवृत्ताः।**
- 'कथा विचित्राः पृतनाधिकाराः' (भा०)। **उक्तोऽर्थः। व्याकरणशास्त्रेऽधिकारो नाम विधिविशेषो यस्य विधेयार्थो वक्ष्यमाणानि विध्यन्तराणि व्याप्नोति। स च त्रेधा स्मर्यते--सिंहावलोकितं चैव मण्डूकप्लुतमेव च। गङ्गाप्रवाहवच्चापि अधिकारस्त्रिधा मतः॥ रामाधिकरणाः कथाः (रा०)। रामविषयिण्यः।**
- 'स्वान् दोषान्कथयन्ति नाधिकरणे' (मृच्छ० ९।३)। **अधिकरणमक्षदर्शकस्याऽऽस्थानम्। शास्त्रविभागविशेषश्चाप्यधिकरणं भवति। तच्च षडवयवात्मकम्। विषयो विशयश्चैव पूर्वपक्षस्तथोत्तरम्। निर्णयश्चेति सिद्धान्तः शास्त्रेधिकरणं स्मृतम्॥**
- 'आधारोऽधिकरणम्' (पा १।४।४५)।
- 'विप्रतिषिद्धं चानधिकरणवाचि' (पा० २।४।१३)। **अधिकरणं द्रव्यम्।**
- 'तत्पुरुषः समानाधिकरणः कर्मधारयः' (१।२।४२)। **अधिकरणं कारकम्, अभिधेयं च।**
- 'प्रत्यक्षाश्च परोक्षाश्च सर्वाधिकरणेष्वथ। वृत्तेर्भरतशार्दूल नित्यं चैवान्ववेक्षणम्' (भा० शां० ५९।६८)॥ **अधिकरणेषु जनोपवेशनस्थानेषु चत्वरादिषु।**
- 'सम्प्रति निपातोदाहरणप्रसङ्गं नोपमालक्षणं वक्तुमधिकरोति' (नि० १३।१) इत्यत्र स्कन्दस्वामी। **अधिकरोति प्रस्तौति, प्रारभते।**
- 'किमन्धस्याधिकारोऽस्ति रूपभेदोपलब्धिषु' (काव्यादर्शे १।८)। **अधिकारः सामर्थ्यम्।**

## क्रम्
- क्रम् (क्रमु पादविक्षेपे)।
- 'सहस्राक्षनियोगात्स पार्थः शक्रासनं गतः। अध्यक्रामदमेयात्मा द्वितीय इव वासवः' (भा० वन० ४३।२२)। **अध्यक्रामत् आरोहत्।**
- 'यो वा अग्निं चितं प्रथमः पशुरधिक्रामति' (तै० सं० ५।४।४।१६)। **अधिक्रामति आरोहति।**

## क्षि
- क्षि (क्षि निवासगत्योः)।
- 'यस्य विक्रमणेष्वधिक्षियन्ति भुवनानि' (ऋ० १।१५४।२)। **अधिक्षियन्ति अन्तर् वसन्ति।**
- 'अन्धसी अधिक्षियन्ति पूरवः' (ऋ० ७।९६।२)। **अधिक्षियन्ति अधिगच्छन्ति।**

## क्षिप्
- क्षिप् (क्षिप प्रेरणे)।
- 'किं मां संभृतदोषैरधिक्षिपथ (शा० ५)। **निन्दथेत्यर्थः।**
- 'न भे पादरजसा तुल्य इत्यधिक्षिप्तः' (माल० १) **अधिक्षिप्तोऽवमानितः।**
- 'श्रीनिकेतम्… अधिक्षिपत्' (वदनारविन्दम्) (भा० पु० ३।२८।३०)। **अधिक्षिपत् उपहसत्, न्यक्कुर्वत्, अधरयत्।**
- 'दोषमधिक्षिपेत्' (सुश्रुत० २।३३७।८)। **अधिक्षिपेत्, अपनयेत् पराकुर्यात्।**
- 'तस्मादेतैरधिक्षिप्तः सहेतासंज्वरः सदा' (मनु० ४।१८५)। **अधिक्षिप्त आक्रुष्ट उपक्रुष्टोऽवज्ञातोऽवमानितः। अधिक्षिप्तः प्रणिहित इति मेदिनी।**
- 'अधिक्षिप्तः कृष्णशकुनिना' (कौ० सू० ४४)। **अधिक्षिप्तोऽधः क्षिप्तः।**
- 'भवत्यधिक्षेप इवानुशासनम्' (कि० १।२८)। **अधिक्षेपोऽवज्ञा तिरस्कारः।**
- 'तीक्ष्णैरुभयतो भागैस्ततो दोषमधिक्षिपेत्' (सुश्रुत० उत्तर० १५।१२)। **अधिक्षिपेत् निर्हरेत्।**
- 'परस्परकक्षीकृतपक्षाधिक्षेपदक्षो वादो वचनोपन्यासो विवादः' (स्याद्वाद० १०, हैमः)। **अधिक्षेपो दूषणं निराक्रिया।**

## गण्
- गण् (गण संख्याने)।
- 'को वीर्याण्याधिगणयेत् सहस्रजिह्नः' (भा० पु० ५।२५।१२)। **अधिगणयेद् अधिकं गणयेत्।**

## गम्
- गम् (गम्लृ गतौ)।
- 'अधि वा अगन्न त्वभिपत्तुं शक्नुमः' (श० ब्रा० ९।५।१।६)। **अध्यगन्=अध्यगमन् प्राप्नुवन्।**
- 'गुणालयोप्यसन्मन्त्री नृपतिर्नाधिगम्यते' (पञ्चत० १।४२८)। **नाधिगम्यते नाधिगम्यो भवति, अभिगम्यो न भवति, उपसर्पणीयो न भवतीत्यर्थः।**
- 'कच्चिन्मित्राणि भजते मित्रैर्वाप्यधिगम्यते' (रा० ५।३३।४३)। **मित्रैः सन्निधिस्ते प्राप्यत इत्याह।**
- 'यथा खनन् खनित्रेण नरो वार्यधिगच्छति। तथा गुरुगतां विद्यां शुश्रुषुरधिगच्छति' (मनु० २।२१८)॥ **अधिगच्छति विन्दति, लभते।**
- 'यत्स्वप्ने अन्नमश्नामि न प्रातरधिगम्यते' (अथर्व० २।९।३)। **अधिगम्यते प्राप्यते।**
- 'अपि धन्वन्नपोधिगच्छेत्' (श० ब्रा० १४।१।१।८)। **उक्तोऽर्थः।**
- 'अथ परा, यया तदक्षरमधिगम्यते' (मुं० उ०)। **अधिगम्यतेऽवगम्यते।**
- 'विचिन्त्य नाधिगच्छामि गमनाय इतरस्य वा' (भा० वन० २३८।७)। **नाधिगच्छामि न व्यवस्यामि नावधारयामि, न निश्चिनोमि।**
- 'वेदार्थानधिगच्छेच्च शास्त्राणि विविधानि च' (याज्ञ० १।९९)। **अधिगच्छेत्, विद्यात्, विजानीयात्।**
- 'धर्मेणाधिगतो यैस्तु वेदः सपरिबृंहणः' (भ० शां० )। **अधिगतोऽधीतः।**
- 'किमित्येवं पृच्छस्यनधिगतरामायण इव' (उत्तर० ६।३०)। **उक्तोऽर्थः।**
- 'अधिगतमखिलसखीभिरिदं तव वपुः' (गी० गो० ११७)। **अधिगतं परिगतं परिक्षिप्तं परिवेष्टितम्।**
- 'तेभ्योऽधिगन्तुं निगमान्तविद्यां वाल्मीकिपार्श्वादिह पर्यटामि' (उत्तर० २।३)। **अधिगन्तुं प्रतिपत्तुम् अवगन्तुं शिक्षितुं ग्रहीतुम्।**
- 'कार्यं सप्रतिबन्धं प्रभुरधिगन्तुं सहायवानेव' (माल० १।९)। **अधिगन्तुं प्राप्तुम्, निर्वर्तयितुम्।**
- 'श्रेयांसि सर्वाण्यधिजग्मुषस्ते' (रघु० ५।३४)। **प्राप्तवत इत्यर्थः।**
- 'न च कश्चिदप्यनधिगमनीयो नामास्त्यापदाम्' (पञ्चत०)। **अनधिगमनीयोऽनुपगन्तव्यः, अनासाद्यः।**
- 'येनाक्षरसमाम्नायमधिगम्य महेश्वरात्' (पा० शिक्षा)।
- 'काम्यो हि वेदाधिगमः' (मनु० २।२)। **वेदाधिगमो वेदस्वीकरणं वेदाध्यायः।**
- 'दुरधिगमः परभागः' (पञ्चत० ५।३४)। **दुराप इत्यर्थः। परभागः प्रकर्षः।**

## गुप्
- गुप् (गुपू रक्षणे)।  
- 'ब्रह्माधिगुप्तः' (आश्व० गृ० २।४)। **ब्रह्मणा कृतरक्षः, ब्रह्मणा विहितावेक्षः।**

## चर्
- चर् (चर गतिभक्षणयोः)।  
- 'अधि यदपां स्नुभिश्चराव' (ऋ० ७।८८।३)। **अधिरुपर्यर्थे। उपरिष्टाच्चलेवेत्यर्थः।**
- 'स्वधिचरणो त इयमस्तु यामुपरिष्टादधिचरसि' (शा० ब्रा० १।९।१।८)। **उक्तोऽर्थः। अनर्थकोऽधिः। तदर्थस्योपरिष्टादित्यनेनोक्तत्वात्।**
- 'असौ मे मुख्यो भार्यां स्नुषां भगिनीं दुहितरं वाऽधिचरति' (कौ० अ० ११।१।४५)। **बलात्स्वीकृत्योपभुङ्क्त इत्यर्थः।**
- 'परिगृहीतां दासीमाहितिकां वा संरुद्धिकामधिचरतः पूर्वः साहसदण्डः' (कौ० अ० ४।९।२३)। **अधिचरतो गच्छतः प्रकुर्वाणस्य।**

## जन्
- जन् (जनी प्रादुर्भावे)।  
- 'यं दन्तमधिजायते नाडी तं दन्तमुद्धरेत्' (सुश्रुते)। **दन्तमधिजायते दन्तस्योपरि जायते।**
- 'ब्राह्मणो जायमानो हि पृथिव्यामधिजायते' (मनु० १।९९)। **अधिको जायते, सर्व-लोकस्योपरि भवतीति मेधातिथिः।**
- 'अङ्गादङ्गात्संभवसि हृदयादधिजायसे' (पा० गृ०)।
- 'आत्मनो वा एतमधिजनयति' (श० ब्रा० ७।४।१।१)। **अधिजनयति समुत्पादयति।**
- 'मातुरग्रेऽधिजननं द्वितीयं मौञ्जिबन्धने' (मनु० २।१६९)। **अधिजननं जननं जनिः।**

## ज्ञा
- ज्ञा (ज्ञा अवबोधने)।
- 'आशङ्के नाधिजाने त्वं यतस्तूर्णमुपागतः' (रा० ३।३१।३८)।  **नाधिजाने न निश्चिनोमि।**

## तन्
- तन् (तनु विस्तारे)।
- 'अथ धनुरधितनोति' (श० ब्रा० ५।३।५।२७)।  **सज्यं कृत्वा कर्षतीत्यर्थः।**
- 'हेमच्छन्नैरधिततान' (गजान्) (रा० ५।१२।३३)। **अधिततान आववार आच्छादयामास।**

## दिव्
- दिव् (दिवु क्रीडाविजिगीषाद्युतिस्तुतिमोदमदस्वप्नकान्तिगतिषु)।
- **अधिदेवनम्। अधि उपरि दीव्यते यत्र, चूतफलकम्।**

## द्रु
- द्रु (द्रु गतौ)।  
- 'वृषा योषामधि द्रवति' (श० ब्रा० १।७।२।१२, ३।८।५।७) **आरोहतीत्यर्थः।**

## धा
- धा (डुधाञ् धारणपोषणयोः)।
- 'प्रवाच्यं तद् वृषणा कृतं वां नार्षदाय श्रवो अध्यधत्तम्' (ऋ० १।११७।८)। **अध्यधत्तम् अधिकं दत्तवन्तावित्यर्थः।**
- 'चरुमधिदधाति' (कौ० सू० २।७)। **अधिश्रयतीत्यर्थः।**
- 'अधि द्वयोरदधा उक्थ्ये वचः' (ऋ० १।८३।३)। **अध्यदधाः=अददाः। व्यतारीः। प्रादिक्षः।**
- 'विश्वा अधि श्रियो दधे' (ऋ० २।८।५)। **अधिदधे आत्मनि दधार, स्वतन्वामाविर्भावयामास।**
- 'दिवे दिवे अधि नामा दधाना' (ऋ० १।१२३।४)। **अधिदधाना अधिकं दधाना परिगृह्णाना।**
- 'पाप्माऽधिधीयमाना' (ब्रह्मगवी) (अथर्व० १२।५।३०)। **अधिधीयमानाऽऽक्रम्यमाणा।**
- 'अधि श्रवांसि धेहि नस्तनूषु' (ऋ० ३।१९।५)। **अधिः सप्तम्यर्थानुवादी।**

## धृ
- धृ (धृञ् धारणे)।  
- 'इहैवाग्ने अधि धारया रयिम्' (वा० सं० २७।४)। **अधिधारय अधिकं धेहि।**
- 'अहं सप्त स्रवतो धारयं वृषा द्रविन्त्वः पृथिव्यां सीरा अधि' (ऋ० १०।४९।९)। **अध्यधारयमध्यकरवं स्वायत्ता अकरवम्। सायणस्त्वधिशब्दं सप्तम्यर्थानुवादीति मन्यते। पृथिव्यामधीत्येवं योजयति।**

## नम्
- नम् (णम प्रह्वत्वे शब्दे च)।  
- 'भूषन्न योधि बभ्रूषु नम्नते' (ऋ० १।१४०।६)। **अधिनम्नते=अधिनन्नमीति उपरि निर्भरं नमति, नम्रो भवति।**

## नह्
- नह् (णह बन्धने)।
- 'उपानदधिनहन०' (नि० २।१।११ इत्यत्र दुर्गः)।  **अधिनहनमुपरिनहनम्।**

## नी
- नी (णीञ् प्रापणे)।
- 'मा नः पथः पित्र्यादधि दूरं नैष्ट' (ऋ० ८।३०।३)। **मा दूरमपगमयत, मा स्म दूरमवक्षिपतेत्याह।**
- 'यदस्य मन्युरधिनीयमानः शृणाति वीळु रुजति स्थिराणि' (ऋ० १०।८९।६)। **अधिनीयमानो वृद्धिमुपनीयमानः।**

## नृत्
- नृत् (नृती गात्रविक्षेपे)।
- 'ग्रावा त्वैषोऽधि नृत्यतु' (अथर्व० १०।९।२)। **अन्यामुद्दिश्य वचनम्।**

## ब्रू
- ब्रू (ब्रूञ् व्यक्तायां वाचि)।  
- 'भूमिरधि ब्रवीतु मे' (अथर्व० १२।१।५९)। **अधिब्रवीतु पक्षपातेन ब्रवीतु। अधिवचनं प्रशंसावचनं भवति।**
- 'रक्षा च नो अधि च ब्रूहि देव' (ऋ० १।३५।११)।
- 'यद् ब्राह्मणायाध्याहाऽऽत्मने तदाह' (तै० सं० २।५।११।९)।  
- 'अधिब्रूहि मा' (अथर्व० ८।२।७)। **पक्षपातेन वचनमधिवचनम्। मदीयोऽयमिति वदेति सायणः।**
- 'ते नोधिब्रूत' (अथर्व० ३।२६।१)। **उक्तोऽर्थः।**
- 'सोऽस्मभ्यमधिब्रवतु' (अथर्व० १।१६।१)
- 'कस्तोकाय क इभायोत रायेऽधि ब्रवत् तन्वे को जनाय' (ऋ० १।८४।१७)। **उक्तोऽर्थः।**
- 'यद् ब्राह्मणश्च चाब्राह्मणश्च प्रश्नमेयातां ब्राह्मणायाधि ब्रूयात्' (तै० सं० २।५११।९)। **अनन्तरोदित एवार्थः।**
- 'धिगस्तु क्षत्तारमधिब्रुवाणः' (भा० सभा० ६७।१)। **अधिकं निर्मर्यादं ब्रुवाणः। इति शब्दोऽध्याहार्यः। इति ब्रुवाण इति पाठान्तरम्।**

## बाध्
- बाध् (बाधृ विलोडने)।
- 'न चैकः स (विदुरः) समर्थोऽस्मान्पाण्डवार्थेऽधिबाधितुम्' (भा० आदि० १४२।२२)। **अधिबाधितुम् उपपीडयितुं कदर्थयितुं विप्रकर्तुम्।**

## भू
- भू (सत्तायाम्)।
- 'स यत्कुमारं जन्मनोऽग्रेऽधिभावयति' (ऐ० उ० २।१)।  **अधिरानन्तर्यमाह। भावयति संस्करोति।**

## भ्रंश्
- भ्रंश् (भ्रंशु अधःपतने)।  
- 'विशस्त्वा सर्वा वाञ्छन्तु मा त्वद्राष्ट्रमधि भ्रशत्' (अथर्व० ६।८७।१, वा० सं० १२।१)। **माऽधिभ्रशत् माऽवपप्तत्, मा नशत्।**

## मिह्
- मिह् (मिह सेचने)।
- 'स्त्रियं दासीमधिमेहयतां पूर्वः साहसदण्डः' (कौ० अ० २।३६।४१)। **अधिमेहयतामधिचरतामनार्यं व्यवहरताम् मैथुन्यमाचरताम्।**

## मन्थ्
- मन्थ् (मन्थ विलोडने)।
- 'उत्पाट्यत इवात्यर्थं नेत्रं निर्मथ्यते तथा। शिरसोऽर्धं तु तं विद्यादधिमन्थं स्वलक्षणैः' (सुश्रुते)॥

## यत्
- यत् (यती प्रयत्ने)।  
- 'वक्षस्सु रुक्माँ अधि येतरे शुभे' (ऋ० १।१६४।४)। **अधिशब्दः सप्तम्यर्थानुवादी। येतिरे रचयामासुः, न्यासुः।**

## यम्
- यम् (यम उपरमे)।
- 'या वः शर्म शशमानाय सन्ति दाशुषे यच्छताधि' (ऋ० १।८५।१२)।  **अधियच्छत विस्तारयत।**
- 'देवेषु मे अधि कामा अयंसत' (ऋ० १०।६४।२)। **अध्ययंसत उद्यताः।**

## या
- या (या प्रापणे)।  
- 'कुतोऽधियास्यसि क्रूर निहतस्तेन पत्त्रिभिः' (भट्टि० ८।९०)। **केन प्रकारेण निःसरिष्यसीत्यर्थः।**

## युज्
- युज् (युजिर् योगे)।
- 'भवतादधि युक्ता त्वम्' (भट्टि० २०।१३)। **अधियोगो ज्योतिषप्रसिद्धो यात्रिकशुभयोगः। योगे क्षेममथाधियोगगमने क्षेमं रिपूणां वध इति मुहूर्त्तचिन्तामणिः।**

## रक्ष्
- रक्ष् (रक्ष पालने)।
- 'त्रैलोक्यं योधिरक्षति' (हरि० १५८११)। **अधिस्ठाता सन्गोपायतीत्यर्थः।**

## रुह्
- रुह् (रुह बीजजन्मनि)।
- 'पुत्रो मातरं स्वसारं चाधिरोहति' (ऐ० ब्रा० ७।१३)। **मैथुनायारोहतीत्यर्थः।**
- 'अधिरोहन्ति यं नित्यं पिशाचाः पुरुषं प्रति' (भा० वन० २३०।५२)।
- 'पादाहतं यदुत्थाय मूर्धानमधिरोहति' (शिशु० २।४६)। **अधिरोहति उपरिगच्छति।**
- 'पुराऽधिरूढः शयनं महाधनम्' (कि० १।३८)। **शयनमधिरूढः अधिशयानः इत्यर्थः।**
- 'कार्मुकं च बलिनाधिरोपितम्' (रघु० ११।८१)। **अधिरोपितमारोपितज्यम्।**
- 'उदारक इति प्रीतलोकाधिरोपितापरश्लाघ्यनामनि' (दशकु० ५०)।  **अधिरोपितं हितम्, कृतम्।**
- 'प्रतिज्ञां चाधिरोहस्व' (भा० शां० ५९।१०६)। **समये स्थिरो भवेत्याह।**

## वच्
- वच् (वच परिभाषणे)।
- 'अधि वोचा नु सुन्वते' (ऋ० १।१३२।१)। **पक्षपातेन ब्रूहि।**
- 'विश्वाहेन्द्रो अधिवक्ता नो अस्तु' (ऋ० १।१०२।११)।
- 'अध्यवोचदधिवक्ता प्रथमो दैव्यो भिषक्' (वा० सं० १६।५) **उक्तोऽर्थः।**
- 'नमस्ते अधिवाकाय परावाकाय ते नमः' (अथर्व० ६।१३।२)। **अधिवाकाय अधिवचनं पक्षपातेन वचनं कुर्वते।**
- 'तमिद्धनेषु हितेष्वधिवाकाय हवन्ते' (ऋ० ८।१६।५)। **अधिवाकाय पक्षपातेन वचनाय।**
- 'तस्माच्छवोऽध्युच्यते' (अथर्व० ११।८।३४)। **अधिरर्थे नान्तरं करोति। उच्यत इत्येवार्थः।**

## वद्
- वद् (वद व्यक्तायां वाचि)।
- 'इमामगृभ्णन् रशनामृतस्येत्यधिवदति' (तै० ब्रा० ३।८।३।२)।
- 'तत्रा न इन्द्रावरुणाधि वोचतम्' (ऋ० ७।८३।२)। **अस्मत्पक्षपातवचनौ भवतमित्याह।**

## वप्
- वप् (डुवप बीजसन्ताने। बीजसन्तानं क्षेत्रे विकिरणं गर्भाधानं च)।
- 'अथ हविरधिवपति' (श० ब्रा० १।२।१।१८)। **अधिवपति अधिप्रक्षिपति।**
- 'अग्नये जुष्टमधिवपामि' (आप० श्रौ० १।६।२१।५)। **उक्तोऽर्थः।**
- 'अधि च वपते' (दृषदि तण्डुलान्) (तै० सं० १।६।९)। **अधिवपते निधत्ते।**

## वस्
- वस् (वस आच्छादने)।
- 'तार्प्ये च कृत्त्यधीवासे चाश्वं संज्ञपयन्ति' (तै० ब्रा० ३।९।२०।१)। **अधीवास उपरितन आच्छादनपटः।**

## वस्
- वस् (वस निवासे)।
- 'गिरिमधिवसेस्तत्र विश्रामहेतोः' (मेघ० २५)। **गिरौ वसेस्तिष्ठेः।**
- 'बाल्यात्परामिव दशां मदनोऽध्युवास' (रघु० ५।६३)। **परस्यां दशायामुवासेत्यर्थः।**
- 'उदितेऽनुदिते चैव समयाध्युषिते तथा। सर्वथा वर्तते यज्ञ इतीयं वैदिकी श्रुतिः' (मनु० २।५)॥ **सूर्यनक्षत्रवर्जितः कालः समयाध्युषितशब्देनोच्यत इति कुल्लूकः।**
- 'उवाच राजन्सङ्ग्रामेऽध्युषिते पर्युपस्थिते' (भा० कर्ण० ३६।४)।  **अध्युषिते प्रातः काले।**
- 'तस्यापि स एव गिरिरधिवासः' (काद० १३७)। **अधिवासो वसतिः।**
- 'वसन्ति मन्नियोगेन अधिवासं च राक्षसाः' (रा० ३।३६।४)।  **अधिवासः संवसथः। यागारम्भादर्वाङ् पूर्त्तेः संस्कारोऽप्यधिवास उच्यते। अधिवासः प्रायोपवेशनमप्याह। तच्च कस्य चिद् गृहस्य पुरस्तात् तावद्भवति यावत्स प्रार्थितार्थवितरणविरोधं न परिहरति। जन्मभूरप्यधिवास उच्यते। तथा च भारते प्रयोगः--जातिश्रेण्यधिवासानां कुलधर्मांश्च सर्वतः। वर्जयन्ति ये धर्मं तेषां धर्मो न विद्यते (शां० ३६।१९)॥**
- 'अथैनावधिवासेन सम्प्रोर्णुवन्ति' (श० ब्रा० १३।५।२।२)। **अधिवास उपरिष्टादाच्छादनक्षमं वासः, बृहतिका प्रावरणं वा।**
- 'अधीवासेन प्रच्छादयति स्वर्गे लोक इति' (का० श्रौ० २०।६।१४)। **उक्तोऽर्थः।**
- 'स दीर्घकालाध्युषितं पूर्ववैरमनुस्मरन्' (भा० द्रोण० १७६।४)।  **(वैरं) दीर्घकालाध्युषितं चिरोषितं चिरन्तनम्। यमनुशय इत्याहुः।**

## वह्
- वह् (वह प्रापणे)।
- 'अध्युह्य धुरं युञ्जन्ति' (श० ब्रा० १।४।४।१३)।
- 'तस्मादृच्यध्यूढं साम गीयते' (छा० उ० १।६।१)। **अध्यूढमधिगतमुपरिभावेन स्थितम्। कृतसापत्निकाऽध्यूढाधिविन्ना (अमरः)।**  
- 'अध्यूढायाश्च यद् दुःखं साक्षिभिर्विहितस्य च' (भा० सभा० ६८।८३)। **उक्तोऽर्थः। अध्यूढ इति शिवनामस्वन्यतमम्। अनूढाया आपन्नसत्त्वाया यदपत्यं तदप्यध्यूढशब्दवाच्यं भवति। तथा च भारते प्रयोगः--तथा दत्तकृतौ पुत्रावध्यूढस्तथाऽपरः (अनु० ४९।४)।**
- 'इदमपीतरद् वक्ष एतस्मादेवः ध्यूढं काये' (नि० ४।१६।१)। **अध्यूढमुपश्लेषितमिति दुर्गः।**

## वास्
- वास् (वास उपसेवायाम्)।  
- 'तद्वनं सर्वं स्वगन्धेनाध्यवासयत्' (भा० पु० १०।६५।१९)।  **सौरभ्ययुक्तमकरोत्।**
- 'तस्मै पर्णमयं दिव्यं दिव्यपुष्पाधिवासितम्' (भा० शां० १७०।८)। **उक्तोऽर्थः।**
- 'मन्दारपुष्पैरधिवासितायाम्' (विक्रम० ४।६४)।  
- 'अधिवास्यात्मनात्मानं विधिदृष्टेन कर्मणा' (हरि० ५९९४)।

## विद्
- विद् (विद्लृ लाभे)।
- 'कीर्तिं श्रिया प्रणयिनीं लब्धयाधिविवेद सः' (राज० ५।१३५)।  **जीवन्त्यामूढपूर्वायां स्त्रियां द्वितीयस्या वेदनमधिवेदनं भवति। अधिवेत्ता पुरुषो भवति, तत्र प्रथमा। द्वितीयायां करणे तृतीया प्रयुज्यते पूर्वस्यां तु द्वितीयेति प्रतिष्ठितो व्यवहारः। कालिदासस्त्व् इमं व्यवहारमन्यथयति। तदस्य निरङ्कुशत्वमात्रं न व्यवहारविकल्पः--अधिविविदुरमात्यैराहृतास्तस्य यूनः।**
- 'प्रथमपरिगृहीते श्रीभुवौ राजकन्याः' (रघु० १८। ५२)॥ **अत्र द्वितीयपरिग्रहभूतानां राजकन्यानाम् अधिवेदनक्रियायां कर्तृत्वं प्रथमान्तत्वं च व्यवहारं भनक्ति। इत्थम्भूतप्रयोगे धात्वर्थासङ्गतिश्चाभिव्यक्तेति व्यक्तम्। प्रियवादिनीं मधुरभाषिणीं यस्त्यजति अधिविन्दति (याज्ञ० १।७६ मिताक्षरायाम्)।**  
- 'अधिविन्ना तु या नारी निर्गच्छेद्रुषिता गृहात्' (मनु० ९।८३)।  **अधिविन्ना कृताधिवेदना।**
- 'बन्ध्याऽष्टमेऽधिवेत्तव्या' (मनु० ९।८१)। **उक्तोऽर्थः।**

## वृज्
- वृज् (वृजी वर्जने)।
- 'अधिवृणक्त्येवैष पुरोडाशम्' (श० ब्रा० १।२।२।४)। **अधिवृणक्ति अग्नावधिश्रयति।**

## वृत्
- वृत् (वृतु वर्तने)।
- 'त्रीण्युलूखलान्यधि वर्तयति द्वे दृषदौ' (भा० श्रौ० ६।१६।८)।  **अधिवर्तयति निदधाति, रचयति प्रयुनक्ति।**

## शी
- शी (शीङ् स्वप्ने)।
- 'लङ्कावनं सिंहसमोऽधिशेते' (भट्टि० १०।३६)। **लङ्कावने शेत इत्यर्थः।**
- 'अथाधिशिश्ये प्रयतः प्रदोषे रथम्' (रघु० ५।२८)। **उपविवेशेत्यर्थः।**
- 'या (आहुतयः) हुता अधिशेरते किं ताभिर्जयति' (श० ब्रा० १४।६।१।१०)। **अधिशेरते नीचैस्तिष्ठन्ति।**
- 'वचसि यमधिशय्य स्यन्दते वाचकश्रीः' (का० सू० वृ० १।२।२१ इत्यत्रोद्धृतः श्लोकः)।  

## श्रि
- श्रि (श्रिञ् सेवायाम्)।
- 'ऋचा कुम्भीमध्यग्नौ श्रयामि' (अथर्व० ९।४।५)। **अधिश्रयामि उपरि स्थापयामि। इहाधिपूर्वःश्रयातेरकर्मको यथाऽन्यत्र।**
- 'य एवैतेऽङ्गारा निरूढा येष्व धिश्रयिष्यन्भवति' (श० ब्रा० १२।४।२।३)। **उक्तोऽर्थः।**
- 'विलोचने बिभ्रदधिश्रितश्रिणी' (शिशु० १।२४)। **इहाधिरधिकः, नार्थं पुष्यति।**
- 'चरुमग्नावधिश्रित्य तण्डुलानावपति' ( )।
- 'अधिश्रित्य समिद्धेऽग्नौ बदराणि यशस्विनी' (भा० शल्य० ४१।४८)।  
- 'अधिश्रयणावश्रयणान्तादिपूर्वापरीभूतो व्यापारकलापः पाकादिशब्दवाच्यः' (सा० द० २)।  
- 'अश्मन्तमुद्धानमधिश्रयणी चुल्लिरन्तिका' (अमरः)। **अधिश्रयणीति श्रीञ् पाके इत्यस्मात्करणे ल्युड् इति तु स्वामी।**
- 'आलोकयामास हरिर्महीधरानधिश्रयन्तीर्गजताः परःशताः' (शिशु० १२।५०)। **अधिश्रयन्तीर् आरोहन्तीः।**
- 'पथि व्रजन्त्यः करिणीरधिश्रिताः' (पारिजात० ९।१४)। **अधिश्रिता आरूढाः।**
- 'तत्रेदं विश्वं भुवनमधिश्रितम्' (काठक० १८।१)। **अधिश्रितमर्पितं स्थितम्।**

## स्कन्द्
- स्कन्द् (स्कन्दिर् गतिशोषणयोः)।  
- 'अधिस्कन्द वीरयस्व गर्भमाधेहि योन्याम्' (अथर्व० ५।२५।८)।  **अधिस्कन्द आरोह।**
- 'गौर्यत्राधिष्कन्ना न्यमेहत्' (तै० सं० २।२।८)। **न्यमेहत् बहुतरं मूत्रयति। अधिष्कन्ना सन्धिनी, वृषभारूढा।**
- 'पिता यत् स्वां दुहितरमधिष्कन्' (ऋ० १०।६१।७)।

## स्था
- स्था (ष्ठा गतिनिवृत्तौ)।
- 'स कस्माद् भीमसेन त्वं राजानमधितिष्ठसि' (भा० शल्य० ५९।२०) **अधितिष्ठसि आक्रामसि, पादमुपरि निधत्से।**
- 'अर्धासनं गोत्रभिदोऽधितष्ठौ' (रघु० ६।७३)। **आसनार्ध उपविवेशेत्यर्थः।**
- 'अध्यतिष्ठदङ्गुष्ठेन शतं समाः' (भा०)। **अध्यतिष्ठत् ऊर्ध्वमतिष्ठत्।**
- 'आश्रमबहिर्वृक्षमूलमधितिष्ठति' (उत्तर० ४)। **अधितिष्ठति उपतिष्ठति, समीपे तिष्ठति।**
- 'भुजङ्गपिहितद्वारं पातालमधितिष्ठति' (रघु० २।८०)। **अधितिष्ठति उपवसति अधिवसति।**
- 'माऽधिष्ठा निर्जनं वनम्' (भट्टि० ८।७९)। **वने मा स्था इत्यर्थः।**
- 'त्वमधिष्ठास्यसि द्विषः' (भट्टि० १६।४०)। **अधिष्ठास्यसि विजेष्यसे, प्रसहिष्यसे।**
- 'स सदा फलशालिनीं क्रियां शरदं लोक इवाधितिष्ठति' (कि० २।३१)। **अधितिष्ठति अधिगच्छति, विन्दति।**
- 'अधितिष्ठेन्न केशांस्तु न भस्मास्थिकपालिकाः' (मनु० ४।७८)। **अधितिष्ठेत् अधिरोहेत्, केशादिषु पदं न्यस्येत्। मा ते पादः कण्टकमधिष्ठात्। (इति वयम्)। कण्टके मा पप्तदित्यर्थः।**
- 'दानं हि भूताभयदक्षिणायाः सर्वाणि दानान्यधितिष्ठतीह' (भा० शां० २४५।२६)। **अधितिष्ठति अतिक्रामति, अतिशेते। मूर्धनि वर्तत इत्यर्थः।**
- 'दनुकबन्धाधिष्ठितो दण्डकारण्यभागः' (उत्तर०)। **अधिष्ठितोऽधिकारे स्थापितः।**
- 'लोकेशाधिष्ठितो राजा' (मनु० ५।९७), **लोकपालाधिष्ठातृक इत्यर्थः।**
- 'दन्तान्तरधिष्ठितम्' (मनु० ५।१४१)। **दन्तावकाशस्थितमन्नावयवादि।**
- 'वीरलोकमधिष्ठितस्तातः' (महावीर० ५)। **अधिष्ठितो गतः।**
- 'आर्यारुन्धतीवसिष्ठाधिष्ठितेषु रघुकुलकदम्बेषु' (उत्तर० १)। अधिष्ठितेषु पर्यवेक्षितेषु।
- 'प्रनष्टाधिगतं द्रव्यं तिष्ठेद्युक्तैरधिष्ठितम्' (मनु० ८।३४)। **अधिष्ठितं कृतप्रतिजागरम्, सम्यग्रक्षितम्।**
- 'स्वामिनाऽधिष्ठितः श्वापि' (हितोप० ३।१२९)। **अधिष्ठितः कृतसाचिव्यः।**
- 'मूषकाधिष्ठितं तमवलोक्य' (पञ्चत० २)। **मूषकस्योपरिस्थितम्, मूषकारूढम्।**
- 'अनेनाधिष्ठितानां कामिनीनाम्' (काद० २३६)। **अनेन मन्मथेनाविष्टानामित्यर्थः।**
- 'कामाधिष्ठितचेतसा' (हितोप० १)। **उक्तोऽर्थः।** **तेनास्यावासोऽधिष्ठितः। अधिकृतः= स्ववशः कृत इत्यर्थः।**
- 'केनचिद् यक्षेणाधिष्ठिता' (दशकु०)। **अधिष्ठिताऽऽविष्टा, उपहता।**
- 'महाराजदशरथस्य दारानधिष्ठाय वसिष्ठः प्राप्तः' (उत्तर० ४)। **अधिष्ठाय तेषामधिष्ठाता भूत्वा, पुरःसरः सन्।**
- 'प्रकृतिं स्वामधिष्ठाय संभवामि युगे युगे' (गीता० ४।६)। **अधिष्ठाय संनियम्य।**
- 'हनुमांश्चाप्यधिष्ठाता' (रा० ५।६३।२२)। **अधिष्ठाता पर्यवेक्षकः, अध्यक्षः।**
- 'सर्वेन्द्रियाधिष्ठाता' (भाषा० )। **वशयिता।**
- 'इन्द्रियाणि मनो बुद्धिरस्याधिष्ठानमुच्यते' (गीता० ३।४०)।  **अधिष्ठानमाश्रयः प्रदेशः।**
- 'सर्वाविनयाधिष्ठानतां गच्छन्ति' (काद० १०६)। **अधिष्ठानतामास्पदताम्।**
- 'अधिष्ठानवती लक्ष्मीः परायणवती मतिः' (भा० आदि० २२२।६)। **अधिष्ठानवती दृढास्पदा बद्धमूला। परायणवती परां काष्ठां गता।**
- 'अधिष्ठानं मनश्चासीत् परिरथ्या सरस्वती' (भा० कर्ण० ३४।३४)।  **अधिष्ठानं चक्रम्। कस्मिंश्चिदधिष्ठाने। निवासस्थाने ग्रामनगरादौ।**
- 'साधिष्ठानानि सर्वशः' (रा० ६।७५।१९)। **अधिष्ठानं शयनीयम्।** पर्यङ्कः।
- 'निरस्तो मर्को मन्थिनोऽधिष्ठानमसि' (वा० सं० ७।१८)। **अधिष्ठानमधिकरणम्।**
- 'अमित्राणामधिष्ठानाद् वधाद् दुर्योधनस्य च। भीम दिष्ट्या पृथिव्यां ते प्रथितं सुमहद् यशः' (भा० शल्य० ६१।१४)॥ **अधिष्ठानात् अभिभवात्, परिभवात्, बाधात्।**
- 'यथेहाश्वैर्युक्तो रथः सारथिनाऽधिष्ठितः प्रवर्तते तथाऽऽत्माधिष्ठानाच्छरीरम्' (गौडपादः)। **अधिष्ठानं वशीकारः।**
- 'तस्माद् बाह्यमधिष्ठानं कृत्वा कार्ये चतुर्विधे' (कौ० अ० १।१०)।  **अधिष्ठानं प्रलोभनीयोऽर्थः।**
- 'परे च निरधिष्ठानाः साधिष्ठानाश्च यद् वयम्' (रा० ५।८२।१२)। **निरधिष्ठाना निश्चितदर्शनवर्जिताः।**
- 'यो मे वितरसि प्राणान् अधिष्ठानं च' (नै० २६।२७)। **अधिष्ठानमुच्चैः पदम्, महदास्पदम्।**
- 'समर्थस्त्वमिमं जेतुमधिष्ठानपराक्रमैः' (रा० ४।१४।३०)।  **अधिष्ठानमधिकाराद् भ्रंशनम्। बलमित्येके।**
- 'स सर्वभयनिर्मुक्तः सम्भवानधितिष्ठति' (भा० अनु० ६४।११)। 
