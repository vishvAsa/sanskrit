+++
title="२०३ पर्याङ् (परि+आङ्)"

+++

## अस्
- अस् (असु क्षेपे)।
- 'अनेन पर्यासयताऽश्रुबिन्दून्' (रघु० ६।२८)। **पर्यासयता परिमुञ्चता।**

## आप्
- आप् (आप्लृ व्याप्तौ)
- 'नास्ति व्यसनिनां वत्स भुवि पर्याप्तये धनम्' (कथा० २६।२०१)। **पर्याप्तये परितोषाय, सन्तुष्टये।**
- 'एतस्य लोकस्य पर्याप्तये' (गो० ब्रा० पूर्व० २।२४)। **पर्याप्तये परित्राणाय।**
- 'यावदहं…पर्याप्तिं कृत्वागच्छामि' (तन्त्रा० ४।२)। **अत्र यावदहम् इत्यतः परं ग्रन्थः पतितः। पर्याप्तिरात्मरक्षेत्यर्थो भाति।**

## इ
- इ (इण् गतौ)।
- 'विहारं त्रिषतं पर्यायन्ति' (वाराह श्रौ० ३।२।५।४७)।
- 'अहानि गृध्राः पर्या व आगुरिमां धियं वार्कार्यां च देवीम्' (ऋ० १।८८।४)। **पर्यागुरनुसस्रुः।**
- 'यदा पुरोहितं वा ते पर्येयुः शरणैषिणः' (भा० शां० २६७।१४)। **पर्येयुरुपगच्छेयुः।**
- 'कालस्तु पर्यागात्' (भा० १२।८१५७)। **सा ह वागुच्चक्राम।**
- 'सा संवत्सरं प्रोष्य पर्येत्योवाच' (श० बा० ८।७।२।५)। **पर्येत्य प्रत्यागत्य।**

## काश्
- काश् (काशृ दीप्तौ )।
- 'आवासस्तोयवान् दुर्गः पर्याकाशः प्रशस्यते' (भा० शां० १००।१५)।

## कृ
- कृ (डुकृञ् करणे)।
- 'सर्वां श्रियं ह्यात्मवीर्येण लब्धां पर्याकार्षुः पाण्डवा मह्यमेव' (भा० उ० २२।३)। **पर्याकार्षुर्मदर्थं परित आनीतवन्त इति नीलकण्ठः। उपनिन्युरित्यर्जुनमिश्रः।**
- 'असुरा वा उत्तरतः पृथिवीं पर्याचिकीर्षन्' (तै० सं० ६।५।२।२७)। **पर्याचिकीर्षन् आकर्ष्टुमैच्छन्।**
- 'मलवर्हणी पर्यक्रियमाणा क्षितिः पर्याकृता' (अथर्व० १२।८।६)।
- 'व्रजन्पर्याकृतौ कूपे पातालतलभीषणे' (यो० वा० ६ (१)।८९।२६)। **पर्याकृतौ वृत्ते, वर्तुलाकारे परिमण्डले।**

## कृष्
- कृष् (कृष विलेखने)।
- 'द्रौपदी च सभामध्ये पाञ्चाली धर्मचारिणी। पर्याकृष्टाऽनवद्याङ्गी पत्नी नो गुरुसन्निधौ' (भा० स्वर्गा० १।९)॥ **पर्याकृष्टा परित आकृष्टा।**

## क्रम्
- क्रम् (क्रमु पादविक्षेपे)।
- 'पर्याक्रामन्त देशांश्च नदीः शैलान् वनानि च' (भा० भीष्म० १।९)। **पर्याक्रामन्त पर्याक्राम्यन्।**

## क्षिप्
- क्षिप् (क्षिप प्रेरणे)।
- 'पर्याक्षिपत्कदाचिदुदारबन्धं (केशान्तम्) दूर्वावता पाण्डुमधूकदाम्ना' (कु० ७।१४)। **पर्याक्षिपद् अबध्नात्।**

## गम्
- गम् (गम्लृ गतौ)।
- 'कुमार्यः समलङ्कृत्य पर्यागच्छन्तु मे पुरात्' (भा० वि० ३४।१७)। **पर्यागच्छन्तु सङ्घशो निर्गच्छन्तु।**
- 'संवत्सरे पर्यागते' (भा० श्रौ० ८।२।१८)। **पर्यागतेऽतीते।**
- 'संवत्सरे पर्यागत एताभिरेवोपसादयेत्' (आप० श्रौ० ५।७।२२।१२)। **उक्तोऽर्थः।**
- 'अवश्यं लभते कर्ता फलं पापस्य कर्मणः। घोरं पर्यागते काले द्रुमः पुष्पमिवार्तवम्' (रा० ३।२९।८)॥ **पर्यागते पर्यायेण क्रमेणागते प्राप्ते।**
- 'अपर्यागतं धान्यम्' (सुश्रुत० १।१९९।१७)। **असंवत्सरोषितम् इत्यर्थः।**
- 'न विधिं ग्रसते प्रज्ञा प्रज्ञां तु ग्रसते विधिः। विधिपर्यागतानर्थान्प्राज्ञो न प्रतिपद्यते' (भा० आदि० ११८।१०)॥ **विधिप्राप्तानर्थान् प्रज्ञाबलेनैवैते मया प्राप्ता इति प्रतिपद्यते जानाति।**
- 'पर्यागतं मम कृष्णस्य चैव यो मन्यते कलहं सम्प्रसह्य' (भा० उ० ४८।८९)। **पर्यागतं प्राप्तम्। मन्यत इच्छति।**
- 'प्राप्स्यसे परमं कामं मयि पर्यागते सति' (रा० २।२४।३०)। **पर्यागते प्रत्यागते।**
- 'स पर्यपृच्छत्तं पुत्रं क्षीणं पर्यागतं पुनः' (भा० अनु० ७१।१२)। **पर्यागतं प्रत्यागतं प्रकृतिमापन्नं संजीवितं प्रतिलब्धसत्त्वम्।**

## गल्
- गल् (गल लौकिकः स्रवणे)।
- 'पत्रान्तपर्यागलदच्छ-बिन्दुः… तीरतरुः' (भट्टि० २।४)।

## चम्
- चम् (चमु अदने)।
- 'उग्रान्नं सूतिकान्नं च पर्याचान्तमनिर्दशम्' (मनु० ४।२१२)। **एकपङ्क्तिस्थान् अन्यानवमत्य यत्रान्ने भुज्यमाने केनचिदाचमनं क्रियते तत्पर्याचान्तमुच्यते।**

## चर्
- चर् (चर् गतिभक्षणयोः)।
- 'प्राणमङ्गेभ्यः पर्याचरन्तम्' (अथर्व० २।३४।५)। **परितः सर्वतो निष्क्रम्याभिमुख्येनागच्छन्तम् इत्यर्थः।**
- 'यतः परि जार इवाचरन्त्युषो ददृक्षे न पुनर्यतीव' (ऋ० ७।७६।३)। **उक्तोऽर्थः।**

## तन्
- तन् (तनु विस्तारे)।
- 'अपसलवि सृष्टांभिः स्पन्द्याभिः पर्यातनोति' (श० ब्रा० १३।८।१।१९)। **पर्यातनोति परिस्तृणाति।**

## दा
- दा (डुदाञ् दाने)।
- 'अहं दस्युभ्यः परि नृभ्णमाददे' (ऋ० १०।४८।२)। **पर्याददे आच्छिनद्मि। स्ववशे करोमि।**
- 'यद्वै नो ऽयमर्धं न पर्याददीत' (श० ब्रा० ११।४।१।२)। **न पर्याददीत नापहरेत्।**
- 'परि वैनोऽयमार्त्विज्यमादत्ते' (षड्० ब्रा० १।४)। **पर्यादत्ते हरति।**
- 'तस्मिन्निधीनादधीत प्रज्ञां पर्याददीत च' (भा० शां ८६।२९)। **पर्याददीत नियमेनाददीत। विद्यामुपाददीत, शास्त्रमुपयुञ्जीत।**
- तस्मिन्खलु प्रपीड्यमाने यत्तैलमुदियात् तत्पाणिभ्यां पर्यादाय' (चरक० विमान० ७।२९)। **पर्यादाय पाणिलग्नं पुनः पुनरादाय।**
- 'स पक्षवांश्चेदनादेयः, विपर्यये पर्यादातव्यः' (कौ० अ० २।९।२४)। **सर्वस्वं तस्य हरणीयमित्याह।**

## धा
- धा (डुधाञ् धारणपोषणयोः)।
- 'ते वा अन्येषां कुम्भीं परिदधति सर्वदा' (अथर्व० १२।२।५१)। **परिदधति परिवेष्टयन्ति (अग्निना)।**
- 'पर्याहितपरीष्टपरिवित्तिपरिविन्नपरिविविदानेषु' (आप० ध० २।५।१२।२२)। **ज्येष्ठेऽनाहिताग्नौ कनिष्ठोऽग्निमादधानः पर्याधाता भवति, ज्येष्ठश्च पर्याहितः।**
- 'यन्म आत्मनो मिन्दाऽभूत्पुनरग्निश्चक्षुरदाद् इत्येताभ्यामभिनिम्रुक्ताभ्युदितपर्याहित०' (आप० श्रौ० ९।३।१२।७०)।
- 'पर्याधानेज्ययोरेतत् परिवित्ते च भेषजम्' (बौ० ध० ४।६।७)। **पर्याधानं ज्यायसि तिष्ठत्यनाहिताग्नौ कनीयस आधानम्।**

## नह्
- नह् (णह बन्धने)।
- 'सोमपर्याणहनेन पर्याणह्यति' (श० ब्रा० ३।३।४।६)। **पर्याणह्यति अभिनह्यति अभितो बध्नाति।**
- 'पर्याणद्धं विश्वरूपं यदस्ति' (अथर्व० १४।२।१२)।
- 'सोमपर्याणहनमाहर' (श० ब्रा० ३।३।२।३, का० श्रौ० ७।७।१)। **अनसि स्थितस्य वस्त्रबद्धस्य सोमस्योपर्याच्छादनार्थं यत्प्रसार्यते वासस्तत् पर्याणहनम्।**

## नी
- नी (णीञ् प्रापणे)।
- 'पर्याणयन्ति पत्नीमुभौ जघनेनाग्नी' (श० ब्रा० ३।५।३।१३)। **परितो नयन्ति।**
- 'पञ्चालराजं द्रुपदं गृहीत्वा रणमूर्धनि। पर्याणयत भद्रं वः सा स्यात्परमदक्षिणा' (भा० आदि० १३८।३)। **पर्याणयत इत आनयत।**

## पत्
- पत् (पत्लृ गतौ)।
- 'आदाय शिबिकां तारः स तु पर्यापतत् पुनः' (रा० ४।२५।२१)। **पर्यापतत् प्रत्यावर्तत।**
- 'वीक्षमाणा दिशः सर्वाः पयापेतुः सहस्रशः' (भा० कर्ण० ९५।१)। **(कुरवः कर्तारः) पर्यापेतुः प्रदुद्रुवुः।**
- 'पर्यापतत्क्रयिकलोकम्' (शिशु० ५।२४)। **पर्यापतन् परितो धावन्।**

## भू
- भू (भू सत्तायाम्)।
- 'पर्याभूद् वा अयमेककपालो मोहिष्यति राष्ट्रम्' (श० ब्रा० २।४।३।१०)। **पर्याभूत् अवाङ् अपप्तत्।**

## मुच्
- मुच् (मुच्लृ मोक्षणे)।
- 'यथा कुलालश्चक्रं भ्रमयित्वा घटं करोति मृत्पिण्डं चक्रमारोप्य, पुनः कृत्वा घटं पर्यामुञ्चति' (सां० का० ६७ गौड०)। **पर्यामुञ्चति अवतारयति अवरोपयति।**

## मृष्
- मृष् (मृष तितिक्षायाम्)।
- 'सैन्धवं येन राजानं पर्यामृषितवानथ' (भा० वि० ५।२३)। **कण्ठे जग्राह, जितवानित्यर्जुनमिश्रः। पूर्वोऽर्थस्तु मृशेरेव घटत इति मोहमुक्तवांष्टीकाकारः।**

## या
- या (या प्रापणे, प्रापणमिह गतिः)।
- 'अतः परी वृषणावा हि यातम्' (ऋ० १।१०८।७)। **पर्यायातम्=तत इत आयातमित्याह।**
- 'आ नो यातं दिवस्परि' (ऋ० ८।८।४)।
- 'याह्यर्य आ परि स्वाहा सोमस्य पीतये' (अथर्व० ८।३४।१०)। **उक्तोऽर्थः।**
- 'नैनं घ्नन्ति पर्यायिणः' (अथर्व० ६।७६।४)। **पर्यायिणः परित आगन्तारः।**

## वृ
- वृ (वृञ् वरणे)।
- '…मद्राधिपतिं शरार्तम्। पर्यावव्रुः प्रवरास्ते सुसज्जाः' (भा० शल्य० १७।११)। **परित आवृतवन्त इत्यर्थः।**

## वृत्
- वृत् (वृतु वर्तने)।
- 'दक्षिणां दिशमभि नक्षमाणौ पर्यावर्तेथामभि पात्रमेतत्' (अथर्व० १२।३।८)। **पर्यावर्तेथां परिक्रामतम्।**
- 'पर्यावर्तताथ रथेन वीरो भोगी यथा पादतलाभिमृष्टः' (भा० वि० ६६।२)। **परावर्तत अपाक्रामदित्यर्थः।**
- 'प्राण मा मत् पर्यावृतः' (अथर्व० ११।४।२६)। **माऽपक्रमीः।**
- 'यदाऽमुतो ऽर्वाञ्चः पर्यावर्तन्ते' (नि० ७।२४।१)। **पर्यावर्तन्ते इत आवर्तन्ते। तस्यैवावृतमनु पर्यावर्तते। पर्यावर्तते परिकामति।**
- 'यद्येककपालः स्कन्देत् परि वा वर्तेत' (आप० श्रौ० ९।४।१४।१)। **पार्श्वान्तरेणावर्तनं पर्यावर्तनम्।**
- 'पर्यावर्ते दुःष्वप्न्यात् पापात्' (अथर्व० ७।१००।१)। **पर्यावर्तेऽपसर्पामि।**
- 'प्रद्युम्नो यावत्… पर्यावर्तेद् वरारोहां वज्रनाभसुताम्' (हरि० २।९१।५०)। **पर्यावर्तेत उपेयात्। वशे कुर्यादिति चार्थिकोर्थः।**
- 'प्राणानामसंभेदाय न पर्यावर्तयति' (तै० सं० ६।४।१।१)। **न पर्यावर्तयति न पुनरावर्तयति।**
- 'अथैनां (उखां) पर्यावर्तयति' (श० ब्रा० ६।५।४।१२)। **पर्यावर्तयति आवर्जयति।**
- 'रश्मींस्त्वं पर्यावर्तयात्' (छां० उ० १।५।२)। **पर्यावर्तयात् पर्यावर्तय। रश्मिबाहुलकविशिष्टमादित्यं भावयेत्यर्थः।**
- 'त्रिरात्रमपर्यावर्तमानः शयीत' (कौ० सू० ४६।१५)। **अपयविर्तमानः पार्श्वपरिवर्तनमकुर्वन्।**
- 'उत्तानानि पात्राणि पर्यावर्त्य' (आप० श्रौ० १।४।११।९)। **पर्यावर्त्य अवमूर्धीकृत्य, अवाञ्चि कृत्वा।**

## श्वस्
- श्वस् (श्वस प्राणने)।
- पर्याश्वासय वाहिनीम्' (भा० द्रोण० १५६।१७)। **विश्रमयेत्यर्थः।**
- 'उत्थाय च महाबाहुः पर्याश्वस्तो धनञ्जयः' (भा० आश्व० ८०।५६)। **पर्याश्वस्त आश्वस्तः।**
- 'प्रभाते यास्यति भवान् पर्याश्वस्तः सुखोचितः' (भा० शां० ३५६।७)। **पर्याश्वस्तः कृतविश्रमः, विगतक्लमः, व्यपेताध्वखेदः।**
- 'पर्याश्वास्य च वाहनम्' (भा० शल्य० २५।११)। **पर्याश्वास्य विश्रमय्य।**

## सिच्
- सिच् (षिच क्षरणे)।
- 'तं ते माता परि योषा जनित्री महः पितुर्दम आसिञ्चदग्रे' (ऋ० ३।४८।२)।

## हृ
- हृ (हृञ् हरणे)।
- 'अथास्मै ब्रह्मभागं पर्याहरन्ति' (श० ब्रा० १।७।४।१८)। **पर्याहरन्ति उपहरन्ति उपनयन्ति।**
- 'तद्वैतदेके कुशला मन्यमानाः प्राचीं स्रुचमुपावहृत्य हुत्वा पर्याहृत्य' (श० ब्रा० ११।४।२।१३)। **पर्याहृत्य भ्रमयित्वा। पर्याहारश्च मार्गश्च विवधौ वीवधौ च तौ (इत्यमरः)। पर्याहारो विहङ्गिका। पर्याहार उदकुम्भो भवतीति शाङ्खायनश्रौतसूत्रे।**

## ह्वे
- ह्वे (ह्वेञ् स्पर्धायां शब्दे च)।
- 'तदुभयतो धाय्यां पर्याह्वयते' (ऐ० ब्रा० ३।३१)। **शंसावोम् (शंसाव ओम् ) इत्येष मन्त्रः पर्याहावः, तं पठतीत्यर्थः।**
