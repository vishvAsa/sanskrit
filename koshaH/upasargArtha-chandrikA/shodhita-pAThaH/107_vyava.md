+++
title="१०७ व्यव (वि+अव)"

+++

## इ
- इ (इण् गतौ)।
- 'नेदेकवचनेन बहुवचनं व्यवेयाम्' (श० ब्रा० १३।५।१।१८)। **व्यवेयां व्यवदध्याम्।**
- 'गार्हपत्याहवनीयौ न व्यवेयात्' (का० श्रौ० १।८।२३)। **तौ नान्तरा गच्छेदित्यर्थः।**
- 'नान्तरा यज्ञाङ्गानि व्यवेयात्' (कौ० सू० १।२७)। **उक्तोऽर्थः।**
- 'क्षैप्रवर्णांश्च संयोगान्व्यवेयात्सदृशैः स्वरैः' (ऋक्प्रा० १७।१३)। **व्यवेयात् पृथक् कुर्यात्।**
- 'अधीयानेषु वा यत्रान्यो व्यवेयात्' (आप० ध० १।३।१०।१८)। **अन्तराऽऽगच्छेदित्यर्थः।**
- 'तथाग्निराधेयो यथाऽऽहुतिर्न व्यवेयात्' (आप० श्रौ० ६।१।२।६)। **व्यवेयात् प्रच्यवेत प्रस्कन्देत्। अग्निं हित्वा भूमिं न प्राप्नुयादित्याह।**
- 'वचनेन व्यवेतानां संयोगत्वं विहन्यते' (अथर्व० प्रा० १।१०१ इत्यत्र वृत्तिः)। **व्यवहितानामित्यर्थः।**
- 'अव्यावृत्तिं यज्ञाङ्गैरव्यवायं चेच्छेत्' (खा० गृ० १।१।२५, द्रा० गृ० १।१।२७)। **अव्यवायमव्यवधानम्।**
- 'अमात्यानां राज्ञा सह समवाये पारतन्त्र्यं व्यवाये स्वातन्त्र्यम्' (पा० १।४।३ भाष्ये)। **व्यवायः पृथग्भावः, असन्निधिः।**
- 'तैर्व्यवाये दुःखं समवाये च सुखम्' (यो० सू०  भाष्ये)। **व्यवायः पृथग्भावोऽसंसर्गः, विनाभवः। अयमर्थः कथान्तरेण व्यवायाद् विस्मृतः स्यादिति पुनः स्मार्यते (इति वयम्)। व्यवायो व्यवधानम्।**
- 'अट्कुप्वाङ्नुम्व्यवायेपि' (पा० ८।४।२)। **उक्तोऽर्थः।**
- 'व्यवायं कुरुते नित्यं धीरो भूतानि धारयन्' (भा० आश्व० २०।१०)। **व्यवायः संचारः। व्यवायो ग्राम्यधर्मो मैथुनं निधुवनं रतम् इत्यमरः।**
- 'व्यवायिनोन्तरम्' (पा० ६।२।१६६)। **अत्र व्यवायी व्यवधातेति वृत्तिः। वस्त्रान्तरः। वस्त्रमन्तरं व्यवधातृ व्यवधायकं यस्य सः।**
- 'व्यवायि तद्यथा भङ्गा फेनं चाहिसमुद्भवम्' (शार्ङ्ग० सं १।४।१९)। **व्यवायि संचारि संक्रमि।**
- 'दारेषु चास्य व्यवायी भविष्यामि' (यो० सू० २।३३ भाष्ये )। **व्यवायो मैथुनम्। मैथुनी भविष्यामि। मैथुनमाचरिष्यामीत्यर्थः।**
- 'प्राणानेव तन्नाशक्नोद् व्यवैतुम्' (ऐ० ब्रा० ३।१४)। **व्यवैतुं वियोजयितुम्।**

## कल्
- कल् (कल गतौ संख्याने च)।
- 'अथ संकलितव्यवकलितयोः करणसूत्रं वृत्तार्धम्' इति लीला०। **व्यवकलितं हीनीकृतम्।**

## कृत्
- कृत् (कृती छेदने)।
- 'हत प्रहरताभीता विध्यत व्यवकृन्तत' (भा० द्रोण० १६१।९)। **खण्डशः कुरुतेत्यर्थः।**

## कृष्
- कृष् (कृष विलेखने)।
- 'कृताशं कृतनिर्देशं कृतभक्तं कृतश्रमम्। भेदैर्ये व्यवकर्षन्ति ते वै निरयगामिनः' (भा० अनु० २६।७०)॥ **व्यवकर्षन्ति=अपरञ्जयन्ति, विमुखी कुर्वन्ति। व्यपकर्षन्तीति पाठान्तरम्। अर्थस्तु निर्विशेषः।**

## क्रश्
- क्रश् (क्रुश आह्वाने रोदने च)।
- 'णचः स्त्रियामञ्' (पा० ५।४।१४)। **अत्र व्यावक्रोशीत्युदाहृतं वृत्तौ। अन्योन्यस्यावक्रोशनं व्यावक्रोशी भवति।**

## गाह्
- गाह् (गाहू विलोडने)।
- 'तमुवाचाथ सावित्री रजनी व्यवगाहते' (भा० वन० २९७।७३)। **व्यवगाहतेऽवतरति। व्यवयोरुपसर्गयोः शक्य एकतरो हातुम्। इहैवाग्रिमे श्लोके विगाढा रजनी चेयं निवृत्तश्च दिवाकर इति श्रवरणात्। तत्र विगाढाऽवतीर्णेत्येवार्थः।**
- 'दुर्योधनो महाराज व्यवागाहत तद्बलम्' (भा० द्रोण० १५३।११)। **सुदूरं प्राविशदित्यर्थः।**
- 'तत्तोयं व्यवगाढवान्' (भा० वन०)। **तोये निमग्नवानित्यर्थः।**

## ग्रह्
- ग्रह् (ग्रह उपादाने)।
- 'अथ यदुत्तरं (कपालं) सा द्यौस्तद् व्यवगृहीतान्तमिव भवति। व्यवगृहीतान्तेव हि द्यौः' (श० ब्रा० ७।५।१।२)। **व्यवगृहीतान्तं नतान्तम्। व्यवगृहीतमित्युद्गृहीतस्य प्रत्यनीकम्।**

## छिद्
- छिद् (छिदिर् द्वैधीकरणे)।
- 'अत्राध्यवसायग्रहणेन संशयं व्यवच्छिनत्ति।' **व्यावर्तयतीत्यर्थः।**
- 'शरीरं तावदिष्टार्थव्यवच्छिन्ना पदावली' (काव्यादर्शे १।१०)। **व्यवच्छिन्नाऽवच्छिन्ना विशिष्टा।**

## द्रु
- द्रु (द्रु गतौ)।
- 'यत्रापः प्रतीचीर्गाहपत्याद् व्यवद्रवेयुः।' (का० सं० २५।३)। **स्यन्देरन्नित्यर्थः।**

## धा
- धा (डुधाञ् धारणपोषणयोः)।
- 'एवं च दीर्घसमाससङ्घटना…कदाचिद् रसप्रतीतिं व्यवदधाति' (ध्वन्यालोके ३।६ इत्यत्र लोचने)। **व्यवदधाति रुणद्धि, विलम्बयति।**
- व्यवदधाति दर्भपिञ्जूलानि (शा० ब्रा० १८।८, ऐ० ब्रा० १।३)। **इतस्ततो निदधातीत्यर्थः।**
- 'चात्वालादपरेणाध्वर्युश्चमसानद्भिः पूरयित्वोदीचः प्रणिधाय हरितानि तृणानि व्यवदधाति' (गो० ब्रा० उ० ४।६)। **तृणैरास्तृणाति, तृणानि व्यवधानमास्तरणं करोतीत्यर्थः।**
- 'भार्याश्च पुत्राश्च सुहृदश्च वसूनि च समेत्य व्यवधीयन्ते' (गोरेसियो सं० रा० २।११४।१३)। **व्यवधीयन्ते वियुज्यन्ते।**
- 'एतां स्मृति ते…न ह्येष व्यवधात्कालः' (भा० पु० १:६।४)। **व्यवधात्=व्यवाधात्=अरुधत्=अन्तरा प्रत्यबध्नात्। आचमनानन्तरमेव भुञ्जीत न तु क्रियान्तरेण व्यवदधीत। अन्तरा क्रियान्तरं न कुर्यादित्यर्थः। आचमनभोजनयोरव्यवहितमानन्तर्यमिष्यत इत्याह।**
- 'अस्यतितृषोः क्रियान्तरे कालेषु' (पा० ३।४।५७) **इत्यत्र द्व्यहतर्ष गाः पाययति। तर्षणेन गवां पानक्रिया व्यवधीयते इति वृत्तिः। व्यवधीयते विच्छिद्यत इत्यर्थः।**
- 'शापव्यवहितस्मृतिः' (शा०)। **शापेन व्यवहिता विच्छिन्ना स्मृतिर्यस्य सः।**
- 'व्यवहितजनाक्रन्दं भेरीरवैरतिभैरवैः' (राज० १।३६६)। **उक्तपूर्व एवार्थः। न्यक्कृतस्तिरस्कृतो वा जनाक्रन्दो लोकाक्रोशो यत्र तत्। भेर्यभिधातेनाधरीकृत आक्रन्दध्वनिरिति तात्पर्यार्थः।**
- 'अहैतुक्यव्यवहिता या भक्तिः पुरुषोत्तमे' (भा० पु० ३।२९।१२)। **अव्यवहिता दैवतान्तरभक्त्याऽविच्छिन्ना। व्यवहितार्थप्रत्ययं क्लिष्टम्। यद् विलम्बितार्थप्रतीतिकं तत् क्लिष्टमुच्यत इत्यर्थः।**
- 'शार्दूलचर्मव्यवधानवत्याम्' (कु० ३।४४)। **व्यवधानमावरणम्। महार्हशयनीयोचितः स सम्प्रत्यव्यवधानायामिलायां शेते। अहो कालविपर्ययः (इति वयम्)। अव्यवधानाऽनावरणाऽमास्तरणा।**
- 'कुट्टिमे स्वमेवोत्तरीयकर्पटं व्यवधाय' (दशकु०)। **व्यवधानमास्तरणं कृत्वेत्यर्थः।**
- 'तत्र न व्यवधातव्यम्' (भा० शां० १३४।२)। **व्यवधानं विघ्नोऽन्तरायः। स न कर्तव्य इत्याह। व्यवधाञोऽकर्मकः प्रयोगः।**

## धाव्
- धाव् (धावु गतिशुद्ध्योः)।
- 'व्यवधावेत्ततस्तूर्णं ससर्पाच्छरणादिव' (शां० भा० २८७।४७)। **व्यवधावेत् पलायेत।**
- 'एवं भार्याश्च पुत्राश्च ज्ञातयश्च वसूनि च। समेत्य व्यवधावन्ति ध्रुवो ह्येषां विनाभवः' (रा० २।१०५।२७)॥ **नानादिक्षु यान्ति।**

## धू
- धू (धूञ् कम्पने)।
- 'परोगव्यूति होतव्यस्तथा हैनं न व्यवधूनुते' (काठक० ३७।११)। **अवधूनोतीत्यर्थः। नार्थो विना।**
- 'तानि बाणसहस्राणि चर्मणा व्यवधूय' (हरि० ३।१।१२)। **व्यवधूय=प्रत्यस्य, प्रतिक्षिप्य। परस्परज्ञाः संहृष्टा व्यधूताः सुनिश्चिताः।**
- 'अपि पञ्चाशतं शूरा मृद्नन्ति महतीं चमूम्' (भा० भीष्म० ३।८२८३)॥ **व्यवधूता दारादिष्वनासक्ताः।**

## नी
- नी (णीञ् प्रापणे)।
- '(सोमग्रहान्) चमसेषु व्यवनीय' (श० ब्रा० ५।१।२।१९)। **एकैकशो निनीय आसिच्येत्यर्थः। विर्नानात्वे। अवोऽधोर्थे।**

## मुच्
- मुच् (मुच्लृ मोक्षणे)।
- 'सोऽधिरुह्य नरव्याघ्रः पादुके व्यवमुच्य च' (रा० २।११२।२२)। **व्यवमुच्य=अवमुच्य। विर्व्यर्थः। पादुकाभ्यामवरुह्येत्यर्थः।**

## लोक्
- लोक् (लोकृ दर्शने)।
- 'अतिथिजनदिदृक्षया व्यवलोकयतः' (अवदा० जा० ७)। **व्यवलोकयत इतश्चेतश्च विलोकयतः।**

## वद्
- वद् (वद व्यक्तायां वाचि)।
- 'वाचं यच्छन्ति यज्ञमेव तद् यच्छन्ति यद् व्यववदेयुर्यज्ञं निर्ब्रूयुः' (पञ्च० ब्रा० ६।७।११)। **व्यववदेयुः=वाचं विसृजेयुः।**

## शद्
- शद् (शद्लृ शातने)।
- 'अग्निर्व्यवशशादाग्नेर्व्यवशादमन्वसुरा व्यवशेदुः' (श० ब्रा० २।१।२।१६)। **अग्निरित्यग्निवेदिर्गृह्यते। व्यवशशाद=अवपपात।**

## शम्
- शम् (शमु उपशमे)।
- 'यदङ्गारेषु व्यवशान्तेषु लेलायद्वीव चरति तद् देवानामास्यम्' (आप० श्रौ० ६।३।९।२)।

## सद्
- सद् (षद्लृ विशरणगत्यवसादनेषु)।
- 'जत्रुदेशे भृशं वीरो व्यवासीदद्रथे तदा' (भा० वन० १७।२२)। **विशेषेणावसादं प्राप्तः। व्यवासीदद् इति लङि रूपम्।**

## सृज्
- सृज् (सृज विसर्गे)।
- 'इदमेवैतत् सर्वमिमाः प्रजा यथायथं व्यवसृजति' (श० ब्रा० ४।३।१।२६)। **व्यवसृजति क्रमेण युक्ताः करोति।**
- 'तां (शक्तिं) व्यवासृजदाविध्य' (भा० द्रोण० १४०।६६)। **व्यवासृजत् अवासृजत् प्राहरत् प्रास्यत्।**
- 'दण्डव्यवसर्गयोश्च' (पा० ५।४।२)। **अत्र द्विशतिकां व्यवसृजति इति वृत्तावुदाहरणम्। दानं व्यवसर्गः। व्यवसृजति ददाति।**

## सो
- सो (षो अन्तकर्मणि)।
- 'वि पितापुत्राववस्यतः' (श० ब्रा० १३।२।४।४)। **व्यवस्यतः पृथग्भवतः। अन्तशब्दः पृथक्त्वमपि ब्रूते यथा मैत्रेयीति होवाच याज्ञवल्क्यः कात्यायन्या तेऽन्तं करवाणीत्यत्र। अन्तो विभागः।**
- 'अथ ते न व्यवस्यन्ति प्रणिपाताय धीमतः' (भा० उ० ३।१३)। **न व्यवस्यन्ति नानुमन्यन्ते, न निर्णयन्ति, न निश्चिन्वन्ति।**
- 'न व्यवस्यति पाण्डूनां प्रदातुं पैतृकं वसु' (भा० उ० ३।१२)। **उदितचर एवार्थः।**
- 'केचिदेनं व्यवस्यन्ति पितामहसुतं प्रभुम्' (भा० शल्य० ४६।९८)। **व्यवस्यन्ति विजानन्ति।**
- 'भारं हि रथकारस्य न व्यवस्यन्ति पण्डिताः' (भा० वि० ४९।४)। **उक्तोऽर्थः।**
- 'यो विचिन्त्य धिया धीरो व्यवस्यति स बुद्धिमान्' (भा० आदि० १०५।२२)। **व्यवस्यति निश्चिनोति।**
- 'व्यवस्य सर्वमस्तीति नास्तिक्यं भावमुत्सृज' (भा० वन० ३१।४०)। **व्यवस्य निश्चिनु। लोटि रूपम्।**
- 'सतीं त्वामहमत्यन्तं व्यवस्याम्यसतीं सतीम्' (रा० २।१२।७६)। **उक्तोऽर्थः।**
- 'पातुं न प्रथमं व्यवस्यति जलं युष्मास्वपीतेषु या' (शा० ४।९)। **न व्यवस्यति न चिन्तयति, न बुद्धौ करोति, नेच्छति।**
- 'कस्त्वेतद् व्यवसेदार्यस्त्वदन्यः पुरुषाधमः' (भा० द्रोण० १९८।१४)। **व्यवसेद्=व्यवस्येद्=कुर्यात्।**
- 'अपि वोद्बन्धनादीनि परीतानि व्यवस्यति' (भा० आश्व० १७।१३)। **व्यवस्यति करोति।**
- 'तथापि वक्तुं व्यवसाययन्ति मां निरस्तनारीसमया दुराधयः' (कि० १।१८)। **व्यवसाययन्ति=उद्योजयन्ति।**
- 'साधुरेव स मन्तव्यः सम्यग् व्यवसितो हि सः' (गीता ९।३०)। **व्यवसितः कृतनिश्चयः। कर्तरि क्तः।**
- 'न ह्यव्यवसितः शत्रुं राक्षसं तं विशेषतः। समर्थस्त्वं रणे हन्तुम्…' (रा० ४।२७।३६)॥ **अव्यवसितोऽनुद्यमी।**
- 'श्रुत्वा तथा करिष्यामि व्यवसायं गिरां तव' (भा० वन० २६०।३६)। **व्यवसायो निश्चयोऽवधारणम्।**

## स्था
- स्था (ष्ठा गतिनिवृत्तौ)।
- 'शब्दरूपाश्रया चेयं द्विलिङ्गता क्वचिदर्थभेदेनापि व्यवतिष्ठते' (अर्धर्चाः पुंसि च २।४।१ इत्यत्र काशिका)। **व्यवतिष्ठते नियम्यते।**
- 'व्यवस्थितस्तं सूतमीक्षमाणः' (रा० २।४०।५१)। **व्यवस्थितः स्वां गतिं निरुध्य स्थितः।**

## हृ
- हृ (हृञ् हरणे)।
- 'तौ व्यवाहरतां तत्र महात्मानौ महाबलौ। अन्योन्यमभिगर्जन्तौ गोष्ठेषु वृषभाविव' (भा० वि० ३२।२४)। **व्यवाहरताम् प्राचरतां व्यचरताम् पर्यक्रामताम्।**
- 'तैः (शूरसेनैः) व्यवाहरदार्यात्मा मुहूर्तादेव सात्यकिः' (भा० द्रोण० १४१।१०)। **उचितसमाचारं समाचरदित्यर्थः।**
- 'कथं कार्यविनिमयेन व्यवहरति मय्यनात्मज्ञः' (माल० १)। **वर्तते आचरति।**
- 'व्यवहृपणोः समर्थयोः' (पा० २।३।५७)। **इत्यत्र शतस्य व्यवहरतीति वृत्तावुदाहृतम्। शतस्येति कर्मणि शेषे षष्ठी। व्यवहरति पणते क्रयविक्रयव्यवहारं वा करोति। शलाकां व्यवहरतीति तत्र प्रत्युदाहरणं स्थितम्। व्यवहरति गणयतीति दीक्षितः। परिगणयतीति न्यासकारः। विक्षिपतीति तु वृत्तिकारः।**
- 'आपदि व्यवहरेत् पण्यानाम्' (ब्राह्मणः) (आप० ध० १।७।२०।११)। **क्रयश्च विक्रयश्च व्यवहारः।**
- 'वंशकठिने व्यवहरति वांशकठिनिकः। कठिनान्तप्रस्तारसंस्थानेषु व्यवहरति' (पा०। ४।४।७२) **इत्यत्र वृत्तावुदाहृतम्। व्यवहारः क्रियातत्त्वम्। वंशा वेणवः कठिना यस्मिन् देशे स वंशकठिनः। तस्मिन्देशे या क्रिया यथानुष्ठेया तां तथाऽनुतिष्ठतीत्यर्थः। इदमेव क्रियातत्त्वमित्युक्तं वृत्तिकारेण।**
- 'नाराजके जनपदे सिद्धार्था व्यवहारिणः' (रा० २।६७।१६)। **कमप्यर्थमुद्दिश्यान्योन्यं विवदमाना व्यवहारिणः, अथवा पण्यजीविनः। वि नानार्थेऽव सन्देहे हरणं हार उच्यते। नानासन्देहहरणाद्व्यवहारः प्रकीर्तितः (इति कातीयम्)॥ ऋरणादीन्यष्टादश विवादस्थानानि व्यवहाराः।**
- 'अर्थपतिर्व्यवहर्तुमर्थगौरवादभियोक्ष्यते' (दशकु०)। **व्यवहर्तुं व्यवहारायाऽधिकरणे निर्णयाय।**
