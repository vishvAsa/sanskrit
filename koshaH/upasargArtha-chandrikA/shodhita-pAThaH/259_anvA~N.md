+++
title="२५९ अन्वाङ् (अनु+आङ्)"

+++

## इ
- इ (इण् गतौ)।
- 'वैवाहिकमन्वायनम्… उच्छुल्कं गच्छेत्' (कौ० अ० २।२१।१८)। **पतिकुलं प्रस्थिताया नवोढायाः सहनीतमुपायनजातमन्वायनम्।**

## तन्
- तन् (तनु विस्तारे)।
- 'अनु द्यावापृथिवी आततान' (तै० ब्रा० १।२।१।२३)। **अन्वाततान व्याप, व्याप्तवान्।**

## धा
- धा (डुधाञ् धारणपोषणयोः)।
- 'सार्थेनान्वाधिहस्तो वा प्रदिष्टां भूमिमप्राप्तश्चोरैर्भग्नोत्सृष्टो वा नान्वाधिमभ्यावहेत्' (कौ० अ० ३।१२।२०)। **परहस्तं गमनीय आधिर्निक्षेपो ऽन्वाधिः।**

## भज्
- भज् (भज सेवायाम्)।
- 'यथा राजा विजित्य स्वे वित्ते भार्यान् अन्वाभजेत्' (जै० श्रा० २।१४०)। **अन्वाभजेत् अनुक्रमेण आभजेत् भागिनः कुर्यात्।**

## यत्
- यत् (यती प्रयत्ने)।
- 'अश्वे वै सर्वा देवता अन्वायत्ताः' (तै० ब्रा० ३।८।७।३)। **अन्वायत्ता अनुगताः सम्बद्धाः।**

## यम्
- यम् (यम उपरमे)।
- 'स्वदेशादन्वायतिर्वीवधः' (कौ० अ० १०।२।६)। **अन्वायतिः=अभिष्यन्दः।**

## रभ्
- रभ् (रभ राभस्ये)।
- 'यद्वायव्यं वा चमसं वाऽन्वारभ्याश्रावयेत्' (तै० सं० ३।१।२।८)। **अन्वारभ्य हस्ते गृहीत्वा।**
- 'सोमं राजानं वरुणमग्निमन्वारभामहे' (तै० सं० १।७।१०)। **प्रथमतः कर्मारम्भकाननुसृत्य पश्चादारभामहे इत्यर्थ इति सायणः।**
- 'एष यज्ञस्यान्वारम्भोऽनवच्छित्त्यै' (तै० ६।१।११।७५)। **अन्वारम्भः स्पर्शः।**

## वप्
- वप् (वप बीजसन्ताने)।
- 'एकाङ्गबाहुल्यमन्वावापः' (कौ० अ० १०।५।२७)। **आयुधविशेषस्यायुधान्तराद् भूयस्त्वम् अन्वावापः।**

## हृ
- हृ (हृञ् हरणे)।
- 'यद्वै यज्ञस्य क्रूरं यद्विलिष्टं तदन्वाहार्येणान्वाहरति' (तै० सं० १।७।३)। **(हीनं) पुनरन्वाहरति पूरयति। अथवा ऽनुक्रमेणाहृत्य नाशयतीति भट्ट०।**
