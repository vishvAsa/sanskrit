+++
title = "००९ परा"

+++

## अञ्च्
- अञ्च् (अञ्चु-गतिपूजनयोः)।
- 'विदुषां वदनाद्वाचः सहसा यान्ति नो बहिः। याताश्चेन्न पराञ्चन्ति द्विरदानां रदा इव' (भामिनी॰१.६३)। **पराञ्चन्ति=प्रत्यागच्छन्ति=प्रतिनिवर्तन्ते=परापतन्ति।**
- 'पराञ्चि खानि व्यतृणत्स्वयम्भूः' (कठ॰उ॰२.१.१)। **पराञ्चि=बहिर्मुखानि।**
- 'पराचः कामाननुयन्ति बालाः' (कठ॰उ॰२.१.२)। **पराचो बाह्यान्। पराङ्मुखः पराचीन इत्यमरः।**

## अय्
- अय् (अय-गतौ)।
- 'ईर्ष्या जेया ततो रागः स्वयमाशाः पलायते' (राजत॰३.५२१)। **अत्र पलायतिः सकर्मकः, आशा इति च कर्म। आशाः=दिशः।**
- 'यो वां प्राणो बलं यच्च या च वो वैरिता ऽसुराः। तत्कृत्वा हृदये चैव पलायध्वमितः पुरम्' (मात्स्य पु० १३९।६)। **पलायध्वं शीघ्रं धावत।**

## अस्
- अस् (असु-क्षेपे)।
- 'परा मार्तण्डमास्यत्' (ऋ॰१०.७२.८)। **पुत्रं सूर्यं परास्यदित्याह।**
- 'तस्मात् स्त्रियं जातां परास्यन्ति न पुमांसम्' (मै॰सं॰४.६.४, नि॰३.४)। **अवज्ञाय स्वतां विहाय प्रक्षिपन्ति परावपन्ति अपविध्यन्ति। परस्मै प्रयच्छन्तीति तु दुर्गः। तन्न। प्रदानं तु स्त्रीपुंसयोः साधारणमिति पुं-दाननिषेधोऽपार्थकः स्यात्।**
- 'ममच्चन त्वा युवतिः परास' (ऋ॰४.१८.८)। **उक्तोऽर्थः।**
- 'एतेन अनलङ्कृती पुनः क्वापीति यदुक्तं तदपि परास्तम्' (सा॰द॰१)। **परास्तम्=निराकृतम्=प्रत्युक्तम्।**
- 'परास्तवसुधा सुधाऽधिवसति (कि॰५.२७)। **परास्तवसुधा=त्यक्तवसुन्धरा। त्यक्तान्यभूभागा सुधाऽत्रैवाद्रौ वसतीति तात्पर्यम्।**
- 'देवाँ उप प्रैत् सप्तभिः परा मार्तण्डमास्यत्' (ऋ० १०।७२।९)।  
- 'परा स्थालीरस्यन्त्युद् वायव्यानि हरन्ति। तस्मात् स्त्रियं जातां परास्यन्ति उत् पुमांसं हरन्ति' (तै० सं० ६।५।१०।३८)। **जातां परिपक्वाम्। परास्यन्ति परस्मिन्कुले ददतीति भट्टभास्करः। उद्धृतचरीयं श्रुतिः पुस्तके, केवलं व्याख्यायामभिनिवेशविशेषनिदर्शनाय पुनरुदाह्रियते। परासिः परकुले दाने वर्तत इति महती समुत्प्रेक्षा। पूर्ववाक्यार्थाननुगतश्चायमर्थ इति च नेक्ष्यते।**

## इ
- इ (इण्-गतौ)।
- 'परा च यन्ति पुनरा च यन्ति भद्रा नाम वहमाना उषासः' (ऋ॰१.१२३.१२)।
- 'परा मे यन्ति धीतयः' (ऋ॰१.१५.१६)। **उभयत्र पराशब्दो वैदूर्यमाह। परायन्ति=अपगच्छन्ति=अपसरन्ति।**
- कं स्विदर्धं परागात् (ऋ॰१.१६४.१७)।
- 'तिष्ठा सु कं मघवन् मा परागाः' (ऋ॰३.५३.२)। **इतो मत्तो दूरं मा यासीरित्याह।**
- 'चलं यथा दृष्टिपथं परैति' (भा॰शां॰२०२.२३)। **परैति=प्राप्नोति।**
- 'का न सम्पदो या न विपत्परैति' (अव॰जा॰३२.१४)। **या इति द्वि॰बहु॰। परैति=प्राप्नोति=आसादयति।**
- 'परैति कार्श्यं यशसा समं वपुः' (कि॰१.२९)। **उक्तोऽर्थः।**
- 'नैव श्रेयो धृतराष्ट्रः परैति' (भा॰वन॰५.१६)।
- 'एहि क्षत्तर्द्रौपदीमानयस्व। सम्मार्जतां वेश्म परैतु शीघ्रम्' (भा॰सभा॰६६.१)। **परैतु पराकृता धिक्कृता ऐत्वित्यर्थ इति नीलकण्ठः।**
- 'परैतु मृत्युरमृतं न ऐतु' (अथर्व॰१८.३.६२)। **परैतु=अपयातु।**
- 'न वाऽप्यहं लिप्समानः परैमि' (भा॰शां॰२९९.१९)। **विचलामि, व्यतियामीत्याह। धर्मादिति शेषः।**
- 'परेह्येनं जवेन भूतये' (भा॰वन॰२७०.८)। **शरणं प्रपद्यस्वेत्याह।** परेहि सौम्य!
- 'ग्लावं मैत्रेयमुपसीद' (गो॰ब्रा॰पू॰१.३१)।
- 'तस्माद् गुणानेव परैमि तीर्थम्' (बुद्ध॰७.३१)। **परैमि=अवैमि।**
- 'मृतः श्रूयेत यो जीवः परेयुः पशवो यदा' (भा॰वन॰२२१.२८)। **परेयुः=परेताः स्युः, म्रियेरन्।**
- 'अथ श्वोभूते पुरोहितस्य गृहान् परेत्य बार्हस्पत्यं चरुं निर्वपति' (श॰ब्रा॰५.३.१.२)। **परेत्य=प्राप्य=आसाद्य=उपगम्य।**
- 'परायद्भ्योऽवहीये सखिभ्यः' (ऋ॰१०.३४.५)। **परायद्भ्यः=अग्रे गच्छद्भ्यः।**
- 'परायतो निवर्तनमायतः प्रतिनन्दनम्' (अथर्व॰७.३९.१)। **परायतः पराङ्मुखं गच्छतः।**
- 'य उदानट् परायणं य उदानण्न्यायनम्' (अथर्व॰६.७७.२)। **परायणम्=पराङ्मुखगमनम्।**
- 'मधुमन्मे परायणं मधुमत्पुनरायनम्' (ऋ॰१०.२४.६)। **परायणम्=दूरगमनम्।**
- 'परेयिवांसं प्रवतो महीरनु' (ऋ॰१०.१४.१)। **इतः प्रयान्तं म्रियमाणमित्याह।**
- 'परेतकल्पा हि गतायुषो नरा हितं न गृह्णन्ति सुहृद्भिरीरितम्' (रा० ३।४१।२०)। **परेतकल्पा मृतप्रायाः।**
- 'मा वयमेतमवहाय परागाम' (काठक० ७।१२।५०)। **एतमग्निं पृष्ठतो विहाय मा स्म दूरे गच्छामेत्याह।**

## कृ
- कृ (डुकृञ्-करणे)।
- 'ता हनूमान् पराकुर्वन्' (भट्टि॰८.५०)। **तासां दर्शनं परिहरन्नित्याह। पराशब्दः पर्यर्थे वर्जने वर्तते।**

## कृष्
- कृष् (कृष-विलेखने)।
- 'स तां पराकृष्य सभासमीपमानीय' (भा॰सभा॰६७.३१)। **अग्रतो बलात्कृष्ट्वेत्याह।**
- 'ब्राह्मणा यं प्रशंसन्ति पुरुषः स प्रवर्धते। ब्राह्मणैर्यः पराकृष्टः पराभूयात् क्षणाद्धि सः' (भा॰अनु॰३३.२०)॥ **अवकृष्टो न्यक्कृतोऽवहेलित इति पराकृष्ट इहोक्तः।**

## कॄ
- कॄ (कॄ-विक्षेपे)।
- 'राज्यमक्षैः पराकीर्य न श्रूयन्ते कथञ्चन' (भा॰वि॰४४.३)। **पराकीर्य=अपविध्य=परोप्य=हारयित्वा। स्थानेऽक्षैः करणैः साहचर्येण पराकिरतेः प्रयोगो वश्यवाचः कवेः।**

## क्रम्
- क्रम् (क्रमु-पादविक्षेपे)।
- 'प्रहाणस्तिष्ठन्दण्डे पराक्रम्य' (शां॰श्रौ॰४.१६.४)।
- 'देवा देवेषु पराक्रमध्वम्, प्रथमा द्वितीयेषु पराक्रमध्वम्' (शां॰श्रौ॰४.१०.१-२)।
- (राजा) 'बकवच्चिन्तयेदर्थान् सिंहवच्च पराक्रमेत्' (मनु॰७.१०६)। **विक्रान्तवदाचरेदित्यर्थः।**
- 'गाण्डीवमुक्ता हि यथा पुरा मे पराक्रमन्ते न शराः किराते' (कि॰१६.१८)। **अप्रतिबन्धेन न पतन्तीत्यर्थः।**
- 'स्वर्गं गन्तुं पराक्रान्तः स्वेन वीर्येण भारत' (भा॰आदि॰१२०.२)। **पराक्रान्त उत्साहवान्।**
- 'रामस्यार्थे पराक्रान्ता वानरास्त्यक्तजीविनः' (रा॰६.७५.५५)।
- 'पानीयार्थे पराक्रान्ता यत्र ते भ्रातरो हताः' (भा॰वन॰१७.९१)। **उक्तोऽर्थः** ।
- 'सैन्धवं त्वभिसम्प्रेक्ष्य पराक्रान्तं पलायने' (भा॰वन॰२७१.५७)। **पलायने रणाद् द्रुतौ व्यवसितमित्याह।**
- 'ब्रह्मवादौ पराक्रान्तः शत्रुभिर्युधि दुर्जयः' (हरि॰१.२६.२)। **पराक्रान्तः=उत्साहसम्पन्नः** ।
- 'पराक्रान्तस्य समरे विरथस्य पलायतः' (हरि॰२.४३.२४)। **शत्रुणा वशीकृतस्येति नीलकण्ठः।**
- 'यत्र तपः पराक्रम्य व्रतं धारयत्युत्तरम्' (अथर्व॰१०.७.११)। **पराक्रम्य=सोत्साहं प्रक्रम्य।**
- 'पराक्रान्तं चात्र सूरिभिरिति ग्रन्थभूयस्त्वभयादुपरम्यते' (सर्वद० बौ०)। **पराक्रान्तं सोत्साहं प्रगल्भं च प्रवृत्तमित्युपचरितोऽर्थः।**
- 'न हि रामं पराक्रम्य जीवन् प्रतिनिवर्तते' (रा० ३।४२।३)। **पराक्रम्य=आक्रम्य=अभियाय=प्रार्थ्य।**

## क्रुश्
- क्रुश् (क्रुश आह्वाने रोदने च)।
- 'आर्येणेव पराक्रुष्टं हा सीते लक्ष्मणेति च' (रा० ३।५९।७)। **पराक्रुष्टमुच्चैराक्रन्दितम्, अत्यन्तमुद्घोषितम्।**

## क्षिप्
- क्षिप् (क्षिप-प्रेरणे)।
- 'पराक्षिप्तस्वलोकत्रयः' (भा॰पु॰५.२४.१८)। **पराक्षिप्तम्=प्राक्षिप्तम्=आच्छिन्नम्=हृतम्। आङोऽर्थे पराशब्दप्रयोगः साहसम्।**
- 'औदार्येण पराक्षिप्तमनाः' (भा॰पु॰५.२.८)। **हृतमना इत्यर्थः।**

## ख्या
- ख्या (ख्या-प्रकथने)।
- 'स यथा नद्यै पारं परापश्येदेवं स्वस्यायुषः पारं पराचख्यौ' (श॰ब्रा॰११.१.६.६)। **पराचख्यौ दूराद् ददर्श।**

## गम्
- गम् (गम्लृ-गतौ)।
- 'यद्वो मनः परागतं यद्बद्धमिह वेह वा' (अथर्व॰७.१२.४)। **परागतं दूरं गतम् (अशक्यानुसारम्)।**
- 'विद्यया तदारोहन्ति यत्र कामाः परागताः' (श॰ब्रा॰१०.५.४.१६)। **परागताः=निवृत्ता भवन्ति।**
- 'ये ते पूर्वे परागता अपरे पितरश्च ये' (अथर्व॰१८.३.७२)। **परागताः=इतः प्रयाताः परेता मताः।**
- 'तदयं परागत एवास्मि' (उत्तर॰५)। **परापतितः प्रत्यागत इत्याह।**
- 'विश्विलोऽपि मुहूर्तेन वाराणस्याः परागतः' (बृ॰श्लो॰सं॰५.२५८)। **उक्तोऽर्थः।**
- 'स्फुटपरागपरागतपङ्कजम्' (शिशु॰६.२)। **परागतम्=परिगतम्। स्फुटैः परागै रजोभिः परागतानि व्याप्तानि पङ्कजानि यस्मिंस्तं सुरभिं वसन्तम् (आलोकयत) इति मल्लिनाथः। पर्यर्थे सर्वतोभावे पराशब्दस्य प्रयोगो निरङ्कुशत्वमेव कवीनां निदर्शयति। हन्त महाकवयो पीत्थङ्कारं वाचमाकुलयन्ति।**
- 'अग्रहीज्जङ्घयोः पश्चात्तं चाचान्तपरागतम्' (कथा० १२१।२७)। **परागतं प्रत्यावृत्तम्।**

## चर्
- चर (चर-गतिभक्षणयोः)।
- 'आ च परा च चरति प्रजानन्' (ऋ॰१०.१७.६)। **प्रचरति=प्रतिकूलं चरति इति सायणः।**
- अथर्वणि (७.१०.१) **अप्येषर्गाम्नायते तत्र पराचरति परागच्छतीति सः।**

## जि
- जि (जि जये अभिभवे च)।
- 'अहमिन्द्रो न पराजिग्य इद् धनम्' (ऋ॰१०.४.८५)। **अहारयमित्यर्थः। पराभावयमिति तु सायणः।**
- 'उभा जिग्यथुर्न पराजयेथे' (अथर्व॰७.४५.१)। **अकर्मकोऽत्र पराजयतिः।**
- 'परा भागमोषधीनां जयन्ताम्' (अथर्व॰८.३.१६)। **भागं पराजयन्ताम्=स्वं भागं हारयन्ताम्=स्वस्मादंशान्निर्भज्यन्ताम्।**
- 'इन्द्रो जयाति न पराजयातै' (अथर्व॰६.९८.१)। **पराजयं न लभत इत्यर्थः। अभिभवतीन्द्रो नेन्द्रोऽभिभूयत इत्याह।**
- 'गच्छ त्वं कितवं गत्वा सभायां पृच्छ सूतज। किं नु पूर्वं पराजैषीरात्मानमथवा नु माम्' (भा॰सभा॰६७.७)॥ **पराजिरत्र सकर्मकः।**
- 'ते (देवाः) ततः (आग्नीध्रीयात्) न पराजयन्त' (ऐ॰ब्रा॰१०.४)। **पराजयन्त=प्राच्यवन्त। पराजय इह प्रच्युतिः।**
- 'अध्ययनात्पराजयते' (पा॰१.४.२६ सूत्रे वृत्तौ)। **अध्येतुं ग्लायतीत्यर्थः।**
- 'ते देवाः सङ्घातं सङ्घातं पराजयन्त' (गो॰ब्रा॰उ॰२.१७)।
- 'जिष्णुर्हापराजिष्णुर्भवति' (श॰ब्रा॰१४.५.१.६)। **इहोभयत्र पराजिरकर्मकः। न्यग्भवनमाचष्टे।**
- 'पेतुरार्ता वेपमाना गावो वर्षपराजिताः' (हरि॰२.१९.२४)। **वर्षपराजिता वृष्ट्यभिभूताः। वर्षणेनोद्वेजिताः।**
- 'येन जयासि न पराजयासै' (तै० ब्रा० २।४।७।८)। **न पराजयासै पराजयं नाप्स्यसि।**
- 'तल्पसद्यं मा पराजेषि' (तै० ब्रा० १।२।६।६)। **मा पराजेषि मा स्म हारयम्। तल्पसद्यं तल्पावस्थानम्। धनिकत्वमिति यावत्।**
- 'अविद्यो दुर्बलः श्रीमान् हिरण्यममितं मया। अजेयो बलदेवोऽयमक्षद्यूते पराजितः' (हरि० २।६१।३२)॥ **पराजितो हारितः। द्विकर्म्मको जिः। अप्रधाने कर्मणि लकारः।**
- 'भ्रष्टाभरणकौशेयां शोकवेगपराजिताम्' (रा० ४।५९।२१)। **पराजितामभिभूताम्।**
- 'भर्तृशोकपराजिता' (रा० ६।११०।५)। **उक्तोऽर्थः।**
- 'गावो वर्षपराजिताः' (हरि० २।१८।२५)। **वर्षेण वृष्ट्या उद्वेजिता इत्याह।**

## डी
- डी (डीङ्-विहायसा गतौ)।

'पश्चाद् गतिः पराडीनम्' (भा॰कर्ण॰४१.२७)।

## त्रस्
- त्रस् (त्रसी-उद्वेगे)। 'परामित्रान् दुन्दुभिना सर्वे देवा अत्रितसन्' (अथर्व॰५.२१.७)। **भीषयित्वाऽद्रावयन्नित्यर्थः।**

## दा
- दा (डुदाञ्-दाने)।
- 'मा दत्वते दशते मादते नो मा रीषते सहसावन् परादाः' (ऋ॰१.८९.५)। **मा परादाः=माऽर्पिपः। मा रीरध इति तात्पर्यार्थः।** 'महे च न त्वामद्रिवः परा शुल्काय देयाम्' (ऋ॰८.१.५)। **महार्घेणापि त्वां न विनिमयेयेत्याह।**
- 'मा नो मघेव निष्पपी परा दाः' (ऋ॰१.१०४.५)। **निष्पपी स्त्रीकामो भवति विनिर्गतसपः। स यथा धनानि विनाशयति मा नस्त्वं तथा परादाः (विनीनशः) इति निरुक्ते (५.१६) यास्कः।**
- 'यद्दत्तं यत्परादानं यत्पूर्वं याश्च दक्षिणाः' (वा॰सं॰१८.६४)। **परादानं दीनान्धकृपणेभ्यो दयया दानम् इत्युवटः।**
- 'ब्रह्म तं परादात्। योऽन्यत्रात्मनो ब्रह्म वेद' (श॰ब्रा॰१४.५.४.६)। **परादात्=निराकार्षीत्=अत्याक्षीत्।**
- 'मा नो वधीरिन्द्र मा परादाः' (ऋ॰१.१०४.८)। **उक्तोऽर्थः।**
- 'मा नो अग्नेऽवीरते परादाः' (ऋ॰७.१.१९)।
- 'स सृञ्जयाय तुर्वशं परादात्' (ऋ०६.२७.७)। **आर्पिपत्, तद्वशेऽकरोत्।**
- 'मा परादा नो दुराध्ये मर्ताय' (ऋ॰८.६०.७)।
- 'न गा इन्द्रस्तस्य पराददाति' (ऋ॰१०.१६०.३)। **न परास्यति, तन्नाशं नाभ्यनुजानातीत्यर्थः।**
- 'परैणान् देवः सविता ददातु' (अथर्व॰८.३.१६)। **एनान् पराददातु=एनान् निरस्यतु।**
- 'भवं ये बर्हिषां भागभाजं परादुः' (भा॰पु॰४.६.५)। **बर्हिर्भागभाजम्=यज्ञभागिनम्।**  **परादुः=परासुः=अवधीरयामासुः। यज्ञभागान्निरभजन्नित्यर्थः।**
- 'मा नो अर्यो अनुकामं परा दाः' (ऋ० ८।४८।८)। **यथाकाममरेर्मा नोऽर्पिपः।**
- 'य उशता मनसा सोममस्मै सर्वहृदा देवकामः सुनोति। न गा इन्द्रस्तस्य परा ददाति' (ऋ० १०।१६०।३)॥ **न पराददाति न नाशयति। परादानं नाश इति सायणः।**
- 'यदिष्टं यत्परादानं यद् दत्तं या च दक्षिणा' (तै० सं० ५।७।७।३१)। **परादानं नात्यादरेण दानमिति भट्टभास्करः।**
- 'मा भूम हरिवः परादै' (तै० सं० १।६।१२)। **अन्येभ्यो दानं परादाः। क्विप् चेति क्विप्। परादानाय प्रत्याख्यानाय। त्वया त्याज्या मा भूमेत्यर्थः।**

## दिश्
- दिश् (दिश-अतिसर्जने)।
- 'परामीषामसून् दिदेश दीर्घेणायुषा समिमान्त्सृजामि' (अथर्व॰१२.२.५५)। **परादिदेश=पराददामि=हरामि। दाञः स्थाने दिशेः समानार्थकस्य प्रयोगः। समश्चोपसर्गः।**

## दृश्
- दृश् (दृशिर्-प्रेक्षणे)।
- 'आ पश्यति प्रतिपश्यति परापश्यति' (अथर्व॰४.२०.१)। **परागतं दूरस्थमपि भयकारणं जानातीत्यर्थः।**
- 'यतरा नौ दवीयः परापश्यात्' (श॰ब्रा॰३.६.२.३)। **इह पराशब्दो दवीयःशब्दसहचारेण दर्शनस्य दूरावधिकतामाह।**
- 'स यथा नद्यै पारं परापश्येत्' (श॰ब्रा॰११.१.६.६)। **सुदूरात्पश्येदित्यर्थः।**
- 'न तत्र गच्छेद्यत्र चक्षुषा परापश्येत्' (गो॰ब्रा॰पू॰३.२१)।
- 'धूममग्निं परादृश्यामित्रा हृत्स्वादधतां भयम्' (अथर्व॰८.८.२)।

## द्रु
- द्रु (द्रु-गतौ)।
- 'पराद्रवत्प्राणपरीप्सुरुर्व्याम्' (भा॰पु॰१.७.१८)। **पराद्रवत्=पलायत।**

## धाव्
- धाव् (धावु-गतिशुद्ध्योः)।
- 'परा हीन्द्र धावसि वृषाकपेः' (अथर्व॰२०.१२६.२)। **स्पष्टोऽर्थः।**

## ध्मा
- ध्मा (ध्मा-शब्दाग्निसंयोगयोः)।
- 'सपत्नीं मे पराधम' (ऋ॰१०.१४५.२)। **पराणुदेत्यर्थः। पराणुदेति चाथर्वणिकाः पठन्ति।**
- 'प्रविद्धं रक्षः पराध्माता अमित्राः' (आप॰श्रौ॰१.६.२०.८)। **पराणुत्ताः (पराणुन्नाः) इत्यर्थः।**

## नी
- नी (णीञ्-प्रापणे)।
- 'पुनः कृत्यां कृत्याकृते हस्तगृह्य पराणय' (अथर्व॰५.१४.४)। **पराणय=प्रतीपं नय। प्रत्यावर्तयेत्यर्थः।**
- 'ये गोपतिं परागीयाथाहुर्मा ददा इति' (अथर्व॰१२.४.५२)।
- 'ये गोपतिं पराणीयाथाहुर्मा ददा इति' (अथर्व० १२।४।५२)। **पराणीय परतो नीत्वा। अर्थनिर्देशायेहानुवादः।**

## नुद्
- नुद् (णुद-प्रेरणे)।
- 'पराशर्धन्तं नुनुदे अभि क्षाम्' (ऋ॰७.१८.१६)। **दूरं प्रैरयत्।**
- 'तन्नः पराणुद विभो कश्मलं मानसं महत्' (भा॰पु॰३.७.७)। **उक्तोऽर्थः।**

## पत्
- पत् (पत्लृ-गतौ)।
- 'इन्द्रस्य सुपुवाणस्य दशधेन्द्रियं वीर्यं परापतत्' (तै॰सं॰५.६.३.४)। **पृथग्भूत्वाऽपतत्, अस्कन्दत्।**
- 'यः प्रथमः शकलः परापतेत् स स्वरुः कार्यः' (श॰ब्रा॰)। **अवतरेत्, विश्लिष्टः स्याद् इत्याह।**
- 'यथेषुका परापतदवसृष्टाधि धन्वनः' (अथर्व॰१.३.९)। **अनिरुद्धवेगा शीघ्रं गच्छतीत्याह।**
- 'अवसृष्टा परापत सख्ये ब्रह्मसंशिते' (वा॰सं॰१७.४५)। **सहसा परसैन्ये पतिता भवेत्याह।**
- 'पूर्णा दर्वि परापत सुपूर्णा पुनरापत' (अथर्व॰४.१०.७)। **देवान् प्रति परागच्छेत्याह।**
- 'परा हि विमन्यवः पतन्ति वस्य इष्टये' (ऋ॰१.२५.४)। **दूरमुड्डयन्ते।**
- 'पक्षिणः परापातमासते' (काठक॰३४.८, वा॰सं॰३.४९)। **परापातम् उत्पत्योत्पत्येत्यर्थः।**
- 'यदद्य होतृवर्ये जिह्मं चक्षुः परापतत्' (श॰ब्रा॰)। **परापतिरिह सकर्मकः। चक्षुष्कर्म। जिह्मस्य चक्षुषो विषयतां पर्यहरत्। चक्षुर्गृहीतं नाभूदित्यर्थः।**
- 'शब्दार्थौ प्रतिभानवतः कवेरहम्पूर्विकया परापततः' (का॰मी॰)। **कविमुपयातः।**
- 'परा शुक्लानि पातय' (अथर्व॰१.२३.२)। **परापातय=पराणुद, पराचीनं दूरं प्रेरय।**
- 'प्रथमपरापातिनं शकलमाहरति' (आप॰श्रौ॰७.१.२.५)। **प्रथमपरापातिनम् प्रथमं परापतति पृथग्भूत्वा पतति, तम्।**

## पू
- पू (पूञ्-पवने)।
- 'परापूतं रक्षः परापूता अरातयः' (वा॰सं॰१.१६)। **परापूतम्=दूरीकृतम्। पूञ् इति विशेषं विहाय सामान्ये धात्वर्थे करणे प्रवृत्तः, पराशब्दश्च पृथग्भावे।**
- 'दक्षिणाप्राची तिष्ठन्ती पत्न्यवहन्ति परापावमविवेकम्' (आप॰श्रौ॰१.३.७.५)। **परापावं शूर्पेण तुषप्रोहणं कृत्वा।**

## पृ
- पृ (पृ-पालनपूरणयोः)।
- 'परापूरो निपुरो ये भरन्ति' (अथर्व॰१८.२. २८)। **परापृणन्ति पिण्डान् ददतीति परापुरः पिण्डदातारः पुत्राः।**

## ब्रू
- ब्रू (ब्रू व्यक्तायां वाचि)।
- 'यद् ब्राह्मणायाध्याहात्मनेऽध्याह। यद् ब्राह्मणं पराहात्मानं पराह' (तै० सं० २।५।११।९)। **पराह=अनादरणाह।**

## भिद्
- भिद् (भिदिर्-विदारणे)।
- 'तस्य पारावतानश्वान् रथशक्त्या पराभिनत्' (भा॰द्रोण॰१९१.३२)। **अत्यन्तं विक्षतानकरोत् क्षुण्णानकार्षीदित्यर्थः।**
- 'पराभिनन्नवैर्नवत्या च शरैस्तथार्जुनम्' (भा॰कर्ण॰९०.६०)। **उक्तोऽर्थः।**
- 'पराभिनत्क्रौञ्चमिवाद्रिमग्निजः' (भा॰कर्ण॰९०.६८)। **व्यदारयदित्यर्थः।**

## भू
- भू (भू-सत्तायाम्)।
- 'अस्तु शेषं कौरवाणां मा पराभूदिदं कुलम्' (भा॰उ॰१२३.५९)। **मा नशदित्यर्थः।**
- 'एकान्तेन ह्यनीहोऽयं पराभवति पूरुषः' (भा॰वन॰३२.३९)। **उक्तोऽर्थः** ।
- 'कतमासां भोमतमा यामदत्त्वा पराभवेत्' (अथर्व॰१२.४.४५)।
- 'यथा ते कुलतन्तुश्च धर्मश्चापि न पराभवेत्' (भा॰आदि॰१०३.२२)।
- 'ते ब्राह्मणस्य गां जग्ध्वा वैतहव्याः पराभवन्' (अथर्व॰५.२८.२०)।
- 'कथं नु प्रजाः सृष्टाः पराभवन्ति' (काठक॰२.४)।
- 'यमिच्छेयुः स राजा स्याद्यो नेष्टः स पराभवेत्' (भा॰अनु॰३३.१७)।
- 'नैतद् विद्वान् पराभवेत्' (भा॰गृ॰२.६)। **एतज्जानानो न नश्येदित्याह।**
- 'तेऽसुरा हेलयो हेलय इति कुर्वन्तः पराबभूवुः' (भाष्ये)। **नेशुरित्यर्थः।**
- 'यो राघवं रणे पराभवेत्' (रा॰३.६६.१४)। **पराभवतिरिह सकर्मकः। जयेत्=अभिभवेत्।**
- 'नचिरात्तं रिपवः पराभवन्ति' (का॰नी॰सा॰१३.९४)। **उक्तोऽर्थः।**
- यदुत्साही सदा मर्त्यः पराभवति सज्जनान्। **पराभवति=तिरस्करोति=अधिक्षिपति।**
- 'इन्द्रो मणिनाऽसुरान् पराभावयत्' (अथर्व॰८.५.३)।
- 'सम्भाव्य पराभावयत्ततो वै देवा अभवन् परासुराः' (ऐ॰ब्रा॰३.३९)। **अभवन्नवर्धन्त।**  **पराभवन्=अहीयन्त=अनश्यन्।**
- 'अनेनेन्द्रो मणिना वृत्रमहन्ननेनासुरान् पराभावयन्मनीषी' (अथर्व॰८.५.३)।
- 'सपत्नेभ्यः पराभुवे' (अथर्व॰१.२९.४)। **पराभुवे=पराभूतये। सम्पदादित्वात् भावे क्विप्।**
- 'न चैवं सामरा लोका गमिष्यन्ति पराभवम्' (भा॰आदि॰१८०.२०)। **पराभवो नाशः।**
- 'नियच्छेदं मनः पापात्सर्वलोकपराभवात्' (भा॰आदि॰१७९.२१)। **उक्तोऽर्थः** ।
- 'वरं परिभवस्तस्मान्न गुणानां पराभवः' (अवदा॰जा॰३३.१३)। **पराभवो नाशस्त्यागः।**
- 'पराभवस्य हैतन्मुखं यदतिमानः' (श॰ब्रा॰५.१.१.१)। **पराभवो विनिपातः।**
- 'परैरपर्यासितसत्त्वसम्पदां पराभवोऽप्युत्सव एव मानिनाम्' (कि॰१.४१)। **पराभवः पराजयः।**
- 'कुबेरस्य मनःशल्यं शंसतीव पराभवम्' (कु॰२.२२)। **पराभवः=तिरस्कारः=विमानना।**
- 'प्रान्यानि पात्राणि युज्यन्ते नान्यानि यानि पराचीनानि प्रयुज्यन्ते तान्यन्वोषधयः परा भवन्ति यानि पुनः प्रयुज्यन्ते तान्यन्वोषधयः पुनरा भवन्ति' (तै० सं० ६।५।११)। **पराभवन्ति फलपाके विनश्यन्ति।**
- 'न यज्ञः पराभवति न यजमानः' (तै० सं० ६।१।५)। **न पराभवति न नश्यति।**

## मृ
- मृ (मृङ्-प्राणत्यागे)।
- 'परामृताः परिमुच्यन्ति सर्वे' (मुं॰उ॰३.२.६)। **परामृता मृत्युमतिक्रान्ता इत्याह।**

## मृश्
- मृश् (मृश-आमर्शने, आमर्शनं स्पर्शः)।
- 'परामृशन् हर्षजडेन पाणिना तदीयमङ्गं कुलिशव्रणाङ्कितम्' (रघु॰३.६८)।
- 'गदामाशु परामृशत्' (भा॰द्रोण॰१७७.४३)। **परामृशत्=अगृह्णात्।**
- 'अतः प्रजारक्षणदक्षिणोऽसौ शस्त्रं शास्त्रं च पराममर्श' (अवदा॰जा॰८.१)। **पराममर्श=जग्राह, चिन्तयामास।**
- 'अथ शक्तिं परामृशत्' (भा॰द्रोण॰१४०.६५)। **अगृह्णादित्यर्थः। केशपरामर्शः=कचग्रहः।**
- 'किं भवितेति सशङ्कं पङ्कजनयना परामृशति' (भामिनी॰२.५३)। **परामृशति=चिन्तयति।**
- 'ग्रन्थारम्भे विघ्नविघाताय समुचितेष्टदेवतां ग्रन्थकृत् परामृशति' (का॰प्र॰१)। **मनसा ध्यायति चिन्तयतीत्यर्थः।**
- 'तदित्यनेन प्रकृतं ब्रह्म परामृश्यते' (ब्र॰सू॰शां॰भा॰)। **परामृश्यते=बुद्धिस्थं क्रियते।**
- 'इदमा प्रक्रान्तस्य तेनैव तत्समानाभ्यामेतददःशब्दाभ्यां वा परामर्शो युक्तो न तच्छब्देन' (सा॰द॰)।
- 'कथं राजा स्थितो धर्मे परदारान् परामृशेत्' (रा॰३.५०.६)। **दूषयेदित्यर्थः।**
- 'प्रमत्त एष राजा कलत्राणि नः परामृशति' (दशकु॰)। **तेषु सहसा प्रवर्तते, तानि दूषयतीत्यर्थः।**
- 'क्व दृष्टा त्यागिता भिक्षोः कुतो वा तस्य सम्पदः। पराममर्श नैवेति गतानुगतिको जनः' (राजत॰८.७९७)। **पराममर्श=चिन्तयामास।**
- 'याज्ञसेन्याः परामर्शः स च वीर दहत्युत' (भा॰वन॰१४१.४)। **परामर्शः केशेषु ग्रहणम्।**
- 'हस्तिहस्तपरामृष्टां व्याकुलामिव पद्मिनीम्' (भा॰वन॰६८.१५)। **परामृष्टां विलोडिताम्।**
- 'तात चूतकदम्बाग्रपरामर्शसुगन्धयः' (यो॰वा॰६ (२)। ११४.२९)। **परामर्शः स्पर्शः।**
- 'परस्परपरामर्शात्कुन्ताद्यायुधपङ्क्तयः' (यो॰वा॰६ (२)। १०८.४४)। **परामर्शः=सङ्घर्षः=सङ्घट्टः।**
- 'ईदृशे तु परामर्शे वर्तमानस्य माधव। त्वदन्यो हि रणे गोप्ता विजयस्य न विद्यते' (भा॰द्रो॰११०.५४)। **उक्तोऽर्थः। विजयोऽर्जुनः।**
- 'धनुषोऽस्य परामर्शात् स्वस्ति तेऽस्तु परन्तप' (रा॰१.७६.१७)। **परामर्शो ग्रहणाकर्षनादि।**
- तपःपरामर्शविवृद्धमन्युः' (कु॰३.७१)। **तपःपरामर्शः=तपस आस्कन्दनम्, तपश्चर्याया घर्षणम्।**
- 'लिङ्गपरामर्शोऽनुमानम्' (तर्क॰)। **परामर्शो ज्ञानम्।**
- 'अश्वं च तं परामृश्य विषयान्ते विषोपमाः' (भा॰आश्व॰७७.३)। **परामृश्य=गृहीत्वा।**
- 'क्लेशकर्मविपाकाशयैरपरामृष्टः पुरुषविशेष ईश्वरः' (योग॰सू॰१.२४)। **अपरामृष्टः=अस्पृष्टः=अनास्कन्नः।**
- 'मदनव्याधिना परामृष्टोऽसि (माल॰) **परामृष्टः=स्पृष्टः=गृहीतः।**
- 'मत्स्यराजः परामृष्टस्त्रिवर्तेन सुशर्मणा' (भा॰वि॰३३.१२)। **परामृष्टो गृहीतः।**
- 'स केशेषु परामृष्टो बलेन बलिनां वरः' (भा॰वि॰२२.५२)। **उक्तोऽर्थः।**
- 'न भीतो न परामृष्टो नापयातो न वर्जितः। नाशस्त्रोऽप्यवमन्तव्यः...' (तन्त्रा॰३.१३)। **परामृष्टः=गृहीतः=गृह्यकः=बन्दिः।**
- 'वेदिमिव परामृष्टाम्' (रा० ५।१९।१५)। **परामृष्टां दूषितां शूद्रादिभिः।**
- 'हस्तिहस्तपरामृष्टामाकुलामिव पद्मिनीम्' (रा० ५।१९।१६)। **पुस्तके भारते वनपर्वणि दृष्टोऽयं श्लोकार्ध इत्युक्तम्। श्रीरामायणेपि तथाभूतो न्यास इति निदर्शनायेह पुनरुपन्यासः।**
- 'दृष्ट्वा सीतां परामृष्टां दीनां दिव्येन चक्षुषा' (रा० ३।५२।१३)। **परामृष्टामपहृताम्।**
- 'वैदेह्याश्च परामर्शो रक्षोभिश्च समागमम्' (रा० ६।१००।४९)। **परामर्शो बलाद् ग्रहणम्।**
- 'तदेष ब्राह्मणः करोतु संवादिनोः स्वप्नयोरर्थपरामर्शम्' (नलच० तृ० उ०)। **परामर्शश्चिन्ता।**
- 'तदलमिदानीमलीकपरामर्शमन्थरतया' (त्रिपुर० १)। **परामर्शः प्रमार्जनं प्रोञ्छनम्।**

## या
- या (या-प्रापणे, प्रापणमिह गतिः)।
- 'परा याहि मघवन्ना च याहीन्द्र' (ऋ॰३.५३.५)। **परायाहि=दूरं याहि=अपवाहयात्मानम्। प्रतियाहि, प्रतिनिवर्तस्वेत्याशयः।**
- 'परायात पितर आ च यात' (अथर्व॰१८.३.१४)। **परागच्छत=पराङ्मुखाः स्वस्थानं गच्छतेत्याह।**

## वच्
- वच् (वच-परिभाषणे)।
- 'परावाकाय ते नमः' (अथर्व॰६.१३.२)। **परावाकः पराभववचनम्।**

## वप्
- वप् (डुवप-बीजसन्ताने)।
- 'ये निखाता ये परोप्ताः' (अथर्व॰१८.२.३४)। **परोप्ता दूरे परित्यक्ताः। परावपेर्निष्ठायां रूपम्। परावपिः परासने वर्तते।**
- 'याश्च ते हस्त इषवः परा ता भगवो वप' (वा॰सं॰१६.९)। **परावप=पराक्षिप।**
- 'परा वा एष यज्ञं पशून् वपति योऽग्निमुद्वासयति' (तै॰सं॰१.५.२.१)।
- 'यत्त्वा क्रुद्धः परोवप मन्युना यदवर्त्या (अग्ने)' (तै॰सं॰१.५.३.२)। **परोवप=परोवाप। उत्तमे णलि वृद्धिविकल्पः।**
- 'परा वा एषोऽग्निं वपति योऽप्सु भस्म प्रवेशयति' (तै॰सं॰५.२.२.५)। **उक्तोऽर्थः।**
- शूर्पेण धान्यं परावपति। **उत्फाल्य प्रक्षिपति परिपवितुकामः।**
- 'यत्त्वा क्रुद्धः परोवप मन्युना यदवर्त्त्या' (तै० सं० १।५।३।१-२)। **परोवप उद्वासितवानस्मि। परापूर्वस्य वपते र्लिट्युत्तमैकवचने रूपम्।**
- 'तासां सृष्टानां परावापाद् अबिभेत्। …नास्य वित्तं परोप्यते य एवं वेद' (जै० ब्रा० १।१०४)। **परोप्यते विकीर्यते। नश्यतीति यावत्। परावापः परासनम्।**

## वह्
- वह् (वह-प्रापणे)।
- 'द्विषते तत् परावह शपते तत् परावह' (अथर्व॰१६.६.३)। **परावह=परागमय=पराणय।**
- 'अहीनां सर्वेषां विषं परावहन्तु सिन्धवः' (अथर्व॰१०.४.२०)। **प्रोह्य नयन्त्वित्याह। अत्रार्थे दशतयीषु प्रवहेरपि प्रयोगो दृश्यते** -
- 'इदम् आपः प्रवहत यत्किञ्च दुरित मयि' (ऋ॰१.२३.२२)।

## वा
- वा (वा-गतिगन्धनयोः)।
- 'पराऽन्यो वातु यद्रपः' (ऋ॰१०.१३७.२)। **परावातु=परावापयतु। वान्वातो मे पाप्मानं दूरं वहत्वित्याह।**

## वृजु
- वृज् (वृजी-वर्जने)।
- 'परा पूर्वेषां सख्या वृणक्ति' (ऋ॰६.४७.१७)। **परिवर्जयतीत्यर्थः।**
- 'परा चिच्छीर्षा ववृजुस्त इन्द्रायज्वानो यज्वभिः स्पर्धमानाः' (ऋ॰१.३३.५)। **शीर्षा शीर्षाणि शिरांसि पराववृजुः पराङ्मुखानि चक्रुः। प्रहारपरिजिहीर्षया प्रदुद्रुवुरित्यर्थः।**
- 'त्वाष्ट्रस्य त्रीणि शीर्षा परावर्क्' (ऋ॰१०.८.९)। **चिच्छेदेत्याह।**
- 'मा न इन्द्र परावृणक्' (ऋ॰८.८६.७)। **मा त्याक्षीः। कृच्छ्रगतान्नोऽसहायान्मा स्म हासीरित्याह।**
- 'मा नो अस्मिन्महाधने परावर्क्' (तै० सं० २।६।११।३)। **मा परावर्क् मा पराणैषीः, मा परिहार्षीः, मा हासीः।**

## वृत्
- वृत् (वृतु-वर्तने)।
- 'अथौघः स परावृत्तः प्रतिकूलेन वायुना' (कथा॰४६.१३९)। **परावृत्तः=प्रत्यावृत्तः।**
- 'परावृत्तं यौवनम्' (प्रबोध॰)। **परावृत्तं गतम्।**
- 'या गतिर्यज्ञशीलानामाहिताग्नेश्च या गतिः। …अपरावृत्तिरस्तु ते॥' **अपरावृत्ति र्मीक्षः। यस्तु भीतः परावृत्तः सङ्ग्रामे हन्यते परैः। परावृत्तः पराङ्मुखः।**

## शस्
- शस् (शसु-हिंसायाम्)।
- 'अवशसा निःशसा पराशसोपारिम' (अथर्व॰६.४५.२)। **पराशसा=पराङ्मुखहिंसनेन। उपारिमेति लिट्युत्तमबहुवचने रूपम्।**

## शॄ
- शॄ (शॄञ्-हिंसायाम्)।
- 'परा शृणीहि तपसा यातुधानान् पराऽग्ने रक्षो हरसा शृणीहि। परार्चिषा मुरदेवाञ् छृणीहि परासुतृपः शोशुचतः शृणीहि' (अथर्व॰८.३.१३)॥ **इह सर्वत्र पराशब्दो विशरणस्य हिंसनस्य कार्त्स्न्यमाह।**
- 'पराशृणीतमचितो न्योषतम्' (ऋ॰७.१०४.१)। **उक्तोऽर्थः।**  **पराशर इत्यृषिनामधेयम्। अत्रापि परेत्युपसर्गः। पराशृणातीति पराशरः। पचाद्यच्।**
- 'इन्द्रो वोऽद्य पराशरीत्' (अथर्व॰३.६६.२)। **पराशरीदिति लुङि रूपम्। वृद्ध्यभावश्छान्दसः।**

## श्वस्
- श्वस् (श्वस-प्राणने)।
- 'त्वयि चाहं पराश्वस्तः' (भा॰द्रोण॰८४.३२)। **परमाश्वासं गत इत्याह।**
- 'त्वयि वत्से पराश्वस्य ब्राह्मणस्याभिराधनम्' (भा॰वन॰३०३.१४)। **परमाश्वासं विश्वासं कृत्वा। विस्रब्धं समर्प्येत्यर्थः।**

## सञ्च्
- सञ्ज् (षञ्ज-सङ्गे)।
- 'परासक्ते (परासिक्ते?) वस्तस्मिन् कथमासीन्मनस्तदा जीवितेऽप्यद्य...' (भा॰भीष्म॰१४.५५)।

## सिच्
- सिच् (षिच-क्षरणे)।
- 'यो हैनं तत्र ब्रूयात्परासिञ्चत न्वा अयमग्निहोत्रम्' (श॰ब्रा॰१२.४.२.९) **अच्छर्दयदित्याह।**
- 'परा वा एष सिच्यते योऽबलोऽश्वमेधेन यजते' (श॰ब्रा॰१३.१.६.३)। **परासिच्यते=परास्यते=पराभूयते।**
- 'परा तत् सिच्यते राष्ट्रं ब्राह्मणो यत्र जीयते' (अथर्व॰५.१९.६)। **परासिच्यते=सम्पदा हीयते। जीयते=क्षीयते=हीयते। ज्या वयोहानौ। यकि सम्प्रसारणं दीर्घश्च।**
- 'परासिक्तं विपुलं स्वं बलौघम्' (भा॰उ॰४८.२२)। **परासिक्तं दूरे क्षिप्तं निरस्तम्।**
- 'परासिक्तान्धार्तराष्ट्रांश्च विद्धि' (भा॰उ॰२९.५०)। **निर्धूतान् सम्पदा हीनान् इति नीलकण्ठः।**
- 'मा परासेचि मत् पयः' (आप॰श्रौ॰४.४.१४.४)। **अत्र अच्छिद्रः प्रजया भूयासम् इति प्रथमश्चरणः। द्रवद्रव्यस्य कर्मत्वे सिचेर्मुख्या वृत्तिरन्यत्रोपचारोऽस्य। यथाऽऽपः परासिच्यन्ते पात्रादुद्धृत्य प्रवाह्यन्त एवं द्रव्यान्तराणि राजादीनि परासिच्यन्तेऽपाक्रियन्ते। अत्रोदाहृतिषूपचारः सिचेः, मा परासेचि मत्पय इत्येकां वर्जयित्वा। अहो वाग्वैदग्धीविलासो वश्यवाचां प्राचां मन्त्रदृशाम्।**
- 'मा नो गयमारे अस्मत् परा सिचः' (ऋ० ९।८१।३)। **माऽस्मत् परासिचः=दूरे मा प्रेरय।**
- 'गयं धनम्। मा परासेचि मद्धनम्' (शां० गृ० ३।४।४)। **मा परासेचि मा परासि।**

## सू
- सू (षू-प्रेरणे)।
- 'विश्वानि देव सवितर्दुरितानि परासुव' (ऋ॰५.८२.५, वा॰सं॰३०.३)। **पराङ्मुखानि प्रेरय, इतो दूरमुत्सारयेत्याह।**
- 'आ ते प्राणं सुवामसि परा यक्ष्मं सुवामि ते' (अथर्व॰७.५५.६)। **उक्तोऽर्थः। सुवामसि=सुवामः।**
- 'इदन्तो मसि' (७.१.४६) इति मसो मसिः।
- 'पर ऋणा सावीरध मत्कृतानि माहं राजन्नन्यकृतेन भोजम्' (ऋ० २।२८।९)। **परासावीः=पराचीनं प्रेरय=अपाकुरु। अनृणो यथा स्याम्।**

## सृज्
- सृज् (सृज-विसर्गे)।
- 'परासृजसि यद्वित्तं किञ्चित्त्वं बहु मूढवत्' (भा॰कर्ण॰३९.३)। **वृथा परित्यजसीत्याह।**

## स्कन्द्
- स्कन्द् (स्कन्दिर्-गतिशोषणयोः)।
- पराचित-परास्कन्द-परजात-परैधिता इत्यमरः। **परास्कन्दो भृत्यः।**

## हन्
- हन् (हन-हिंसागत्योः)।
- 'सत्येन सोमं पराहणानि' (श॰ब्रा॰३.९.४.१)।
- 'यत्ते (त्वा) शिक्वः परावधीत्तक्षा हस्तेन वास्या' (अथर्व॰१०.६.३, वै॰सू॰१०.३०, आप॰श्रौ॰७.२.८.९)। **परावधीत्=प्राहार्षीत्=अवातीतडत्** ।
- 'यद्वोऽशुद्धाः पराजघ्नुः'(वा॰सं॰१.१३)। **पराहतवन्तः=दूषितवन्तः।**
- 'तद्यदेवैषामत्राशुद्धस्तक्षा वाऽन्यो वाऽमेध्यः कश्चित् पराहन्ति' (श॰ब्रा॰१.१.३.१२)। **दूषयति कलुषयतीत्याह।**
- 'नानवनिज्य हस्तौ पात्राणि पराहन्ति' (आप॰श्रौ॰२.२.३.१५)। **सम्मार्ष्टीत्याह।**
- 'मीळ्हुष्मतीव पृथिवी पराहता मदन्त्येत्यस्मदा' (ऋ॰५.५६.३)। **पराहता=उत्कषिता=कृष्टा।**
- 'पराहतः शैल इवार्णवाम्बुभिः' (कि॰१४.१)। **पराहतः=अभिहतः।**
- 'पराहते पौरुषे धार्तराष्ट्रे' (भा॰द्रोण॰२.२१)। **पराहते=न्यक्कृते=न्यग्भाविते।**
- 'कटाक्षपराहतं वदनपङ्कजम्' (मालती॰७)। **कटाक्षप्रहृतम्=अपाङ्गवीक्षिताहतम्।**
- 'शुभाशुभप्रसरपराहताकृतौ...मनसि' (यो॰वा॰४.४२.५२)। **पराहता उपहता मलिनीकृताऽऽकृतिर्यस्य तस्मिन्मनसि। परस्परपराहतं वचः सङ्कुलमुच्यते।**
- अमरश्चाप्याह- अथ सङ्कुलक्लिष्टे परस्परपराहते।
- 'इत्येतच्च भवद्वाक्यं परस्परपराहतम्' (तत्त्वसं० ११४७)। **पराहतं व्याहतं संकुलम्।**

## हृ
- हृ (हृञ्-हरणे)।
- 'तैश्चेत् (दक्षिणपाण्यादिभिरङ्गैः)। स्त्रियं पराहरत्यनग्निरिव शिष्यते' (गो॰ब्रा॰पू॰२.४)।
- 'आ भद्रं द्वापरं भरमुत परा कलिम्। कृतं मे हस्त आहितम्' (अथर्व॰पि॰२.४९.४)। **पराभरं=पराहरम्=पर्यहरम्।**
