+++
title="१७५ अभिप्र (अभि+प्र)"

+++

## अन्
- अन् (अन प्राणने)।
- 'अपहाय मुखमभिप्राणन्' (सत्या० श्रौ० २४।१।१३)। **अभिप्राणन् उच्छ्वसन्। मुखमपहाय=मुखमन्यतो नीत्वा।**

##  इ
- इ (इण् गतौ)।
- 'ब्रह्म विद्वान् ब्रह्मैवाभिप्रैति' (कौ० ब्रा० उ० १।४)। **अभिप्रैति गच्छति।**
- 'अभिप्रेत मृणत सहध्वम्' (अथर्व० ३।१।२)। **अभिप्रेत आभिमुख्येन शत्रून् गच्छत।**
- 'प्रेह्यभिप्रेहि प्रभरा सहस्व' (तै० ब्रा० २।४।७।४)। **अभिप्रेहि=अभिलक्ष्य प्रतिष्ठस्व।**
- 'यज्ञो देवलोकमेवाभिप्रैति तदनूची दक्षिणा' (श० ब्रा० १।९।३।१)।
- 'स्वर्गं हं वा एते लोकमभिप्रयन्ति य उपसद उपयन्ति' (शां० ब्रा० ८।९)। **उक्तोऽर्थः।**
- 'कर्मणा यमभिप्रैति स सम्प्रदानम्' (पा० १।४।३२)। **अभिप्रैति सम्बन्द्धुमिच्छति।**
- 'अथोत्तरतः परिश्रितं भवति। तदभिप्रयन्तो जपन्ति' (श० ब्रा० १४।१।२१५)। **तदभिप्रयन्तस्तद् उद्दिश्य यान्तः।**
- 'पूर्वैरभिप्रेतो गतो मार्गोऽनुगम्यते' (रा० २।२१।३५)। **अभिप्रेतः प्रतिपन्नः स्वीकृतः। उताधीतं विनश्यति। अप्याध्यातं विनश्यति।**
- 'आध्यातमभिप्रेतम्' (नि० १।६।१)। **अभिप्रेतं चिन्तितम्, मनसेष्टम्।**
- 'किमभिप्रेतमनया' (भर्तृ० १।९४)। **सा किं विवक्षति, किं चिकीर्षति, किमभिमन्यते इत्यर्थः।**
- 'स्वां च पत्नीमभिप्रेताम्' (रा० ४।२९।४)। **अभिप्रेतां प्रियाम्, इष्टाम्।**
- 'यथाभिप्रेतमनुष्ठीयताम्' (हितोप०)। **यथाभिप्रेतं यथेच्छम्। यथा ते छन्दस्तथा क्रियतामित्यर्थः।**
- 'त्वं प्रभास्त्वमभिप्रेतं त्वं नस्त्राणमनुत्तमम्' (भा० आदि० २३।१८)। **अभिप्रेतं बुद्धिवृत्तिरिति नीलकण्ठः।**
- 'कथं रामो महाबाहुः स तथाऽवितथक्रियः। भक्तं जनमभिप्रेत्य प्रवासं तपसे गतः' (रा० २।४७।५)॥ **अभिप्रेत्य चिन्तयित्वा मनसिकृत्य। अभित्यज्य प्रवासं तापसो गत इति पाठान्तरम्। तत्र त्यजेरभिना संयोगोऽपूर्वः।**
- 'तमागतमभिप्रेत्य शृगालोप्यब्रवीद् वचः' (भा० आदि० १४०।४०)। **अभिप्रेत्य ज्ञात्वा।**
- 'तं तमर्थमभिप्रेत्य ययौ वाक्यमुदीरयन्' (रा० २।४९।१७)। **अभिप्रेत्य विषयीकृत्य।**
- 'भगवांस्तमभिप्रेत्य' (भा० पु० १०।३८।३६)। **तस्याभिप्रायमवेत्येत्यर्थः। तच्छब्दस्तन्मनीषिते वर्तते इति कवेरभिप्रायः।**
- 'स्वरितजितः कर्त्रभिप्राये क्रियाफले' (पा० १।३।७२)। **कर्तारमभिप्रैति गच्छतीति कर्त्रभिप्रायं कर्तृगम्। कर्मण्यण्।**
- 'अभिप्राया न सिध्यन्ति तेनेदं वर्तते जगत्' (पञ्चत० १।१५८)। **अभिप्रायाः प्रयोजनानि व्यवसितानि कृत्यानि चिकीर्षितानि।**
- 'तेषां स्वं स्वमभिप्रायमुपलभ्य पृथक् पृथक्' (मनु० ७।५७)। **अभिप्रायं मतं दर्शनम्।**
- 'रोषनिर्जितजीमूतो मनोभिप्रायशीघ्रगः' (भा० द्रोण० १०।१७)। **अभिप्रायो गतिः।**
- 'मनोभिप्रायशीघ्रगः' (रथः) (भा० द्रोण० ९९।१२)। **उक्तोऽर्थः।**
- 'संभारमाहरति गोरभिप्रायाद् वनस्पतीनाम्' (कौ० सू० ७)। **अभिप्राय इच्छा कामः।**
- 'सभां प्रचक्रे कर्तुं पाण्डवानां महात्मनाम्। अभिप्रायेण पार्थानां कृष्णस्य च महात्मनः' (भा० सभा० १।१८)॥ **उक्तोऽर्थः।**
- 'यत्र (सभायां) दिव्यानभिप्रायान् पश्येम हि कृतांस्त्वया' (भा० सभा० १।१३)। **अभिप्रेयन्ते संकल्प्यन्त इत्यभिप्राया विषयाः।**
- 'तत्र दिव्यानभिप्रायान् ददर्श कुशिकस्तदा' (भा० अनु० ५४।२)। **अभिप्रायान् काम्यानर्थान्।**
- 'विश्वकर्मकृतैर्दिव्यैरभिप्रायैरलङ्कृताम्' (द्वारकाम्) (हरि० २।९८।८)। **उक्तोऽर्थः।**
- 'तस्माद् गर्भश्चतुर्थे मास्यभिप्रायमिन्द्रियार्थेषु करोति' (सुश्रुत० शारीर० ३।१४)। **अभिप्राय इच्छा।**
- 'अभिप्रायं तु जानामि रावणस्य दुरात्मनः। सीतां प्रति…' (रा० ६।८४।१०)॥ **अभिप्रायोऽभिलाषः कामः।**
- 'यदि तस्यामभिप्रायो भार्यात्वे तव जायते' (रा० ३।३४।२२)। **उक्तोऽर्थः।**
- 'यस्य सर्वं तदा ह्यन्नं मनोभिप्रायगं शुचि' (भा० द्रोण० ५५।४१)। **मनइच्छानुकूलम्।**
- 'सा तदर्थमना देवी तमभिप्रायमागतम्' (रा० २।११।११)। **अभिप्रायमागतमानुकूल्यं प्राप्तम्।**

## क्षल्
- क्षल् (क्षल शौचकर्मणि)।
- 'अभिप्रक्षालितो यं मणिः' (विक्रम० ५)। **सम्यक् शोधित इत्यर्थः। अभिप्रयोरेकतरः शक्यः परिहर्तुम्।**

## गाह्
- गाह् (गाहू विलोडने)।
- 'वाजाँ अभि प्र गाहते' (ऋ० ९।९९।२)।

## गै
- गै (गै शब्दे)।
- 'इन्द्रमभि प्र गायत' (ऋ० १।५।१)।
- 'कण्वा अभि प्र गायत' (ऋ० १।३७।१)।
- 'तम्वभि प्र गायत पुरुहूतं पुरुष्टुतम्' (ऋ० ८।१५।१)।
- 'पवमानमवस्यवो विप्रमभि प्र गायत' (ऋ० ९।१३।२)। **सर्वत्राभिष्टुतेत्येवार्थः।**

## तप्
- तप् (तप सन्तापे)।
- 'आर्तं च सौमित्रिमभिप्रतप्तम्' (रा० २।२१।५५)। **अभिप्रतप्तं वेदनामनुभवन्तम्।**

## दृ
- दृ (दृ विदारणे)।
- 'यथौघः पर्वतश्रेष्ठमासाद्याभिप्रदीर्यते' (भा० कर्ण० ७८।३८)। **नानाधाराभिर्विभक्तो भवतीत्यर्थः।**

## नक्ष्
- नक्ष् (णक्ष गतौ)।
- 'प्र यो नक्षते अभ्योजसा क्रिविम्' (वालखिल्य० ३।८)। **नक्षते नक्षति=अभिभवति।**

## नी
- नी (णीञ् प्रापणे)।
- 'उत प्रणेष्यभि वस्यो अस्मान्' (ऋ० १।३१।१८)। **अभिप्रणेषि स्वाभिमुखं नय प्रापय।**
- 'जज्वाल लोकस्थितये स राजा यथाध्वरे वह्निरभिप्रणीतः' (भट्टि० २।४)। **अभिप्रणीतः संस्कृत इति जयमङ्गला। वेदिं प्रति नीत इति संस्कृतशार्मण्यकोषः।**

## नु
- नु (णु स्तवने)।
- 'इमा उ त्वा शतक्रतोऽभि प्र णोनुवुर्गिरः। इन्द्र वत्सं न मातरः' (ऋ० ६।४५।२५)। **अभिप्रणोनुवुः शब्दयन्ति, अभिवाश्यन्ते, आकारयन्ति।**
- 'त्वाभि प्र णोनुमो जेतारमपराजितम्' (ऋ० १।११।२)। **पुनः पुनर्भृशं वा स्तुम इत्यर्थः।**
- 'इमा अभि प्र णोनुमो विपामग्रेषु धीतयः' (ऋ० ८।६।७)। **पुनः पुनर्गृणीम इत्यर्थः।**

## पच्
- पच् (डुपचष् पाके)।
- 'अनलेनाभिप्रपच्यमानानां महाभूतानां सङ्घातो घनः संजायते' (सुश्रुत० १।३२२।६)। **स्पष्टोऽर्थः।**

## पद्
- पद् (पद गतौ)।
- 'शोकेनाभिप्रपन्नस्य जीविते चापि संशयः' (रा० ४।७।१३)। **अभिप्रपन्नोऽभिपन्नोभिगत आक्रान्तो व्याप्तः।**

## भू
- भू (भू सत्तायाम्)।
- 'ईजानमिद् द्यौर्गूर्तावसुरीजानं भूमिरभि प्रभूषणि' (ऋ० १०।१३२।१) **प्रभूषणि प्रभवने निमित्तभूते सति। भूषयते र्वेदं रूपम् इति सायणः।**

## मन्
- मन् (मन ज्ञाने, मनु अवबोधने)।
- 'भूमिरिति त्वाभिप्रमन्वते जनाः' (अथर्व० ६।८४।१)। **अभितः प्रबुध्यन्त इत्यर्थः।**

## या
- या (या प्रापणे, प्रापणमिह गतिः)।
- 'उत्तरतोऽभिप्रयायी जयति' (तै० सं० ५।३।५।२३)। **अभिप्रयायी प्रस्थायी।**
- 'रथं समास्थाय वायोः सलोकतामभिप्रयाति' (जै० ब्रा० १।२६)। **अभिमुखः सन्प्रति प्रतिष्ठत इत्यर्थः।**
- 'अभिप्रयामि सङ्ग्रामे यदहं युद्धदुर्मदान्' (भा० वि० ४४।१४)। **अभिप्रयामि प्रार्थयेऽवस्कन्दामि।**

## युज्
- युज् (युजिर् योगे)।
- 'देवास्तृतीयसवनात् प्रातः सवनमभिप्रायुञ्जत' (शां० ब्रा० १४।५)। **अगृह्णन्, आक्रामन्, अभ्यभवन् (असुरान्)।**
- 'देवाश्चातुर्मास्यैरभि प्रायुञ्जत' (तै० ब्रा० १।५।६।३)।
- 'आकूत्य हि पुरुषो यज्ञमभिप्रयुङ्क्ते' (तै० सं० ६।१।२।२)। **उक्तोऽर्थः।**

## वृत्
- वृत् (वृतु वर्तने)।
- 'यत्र भागीरथीं गङ्गां यमुनाऽभिप्रवर्तते' (रा० २।५४।१)। **गङ्गया सम्भेदमापद्यते, गङ्गामुपतिष्ठते, गङ्गामुपश्लिष्यतीत्यर्थः।**
- 'एतां ते दिशं रथोऽभिप्रवर्तताम्' (ऐ० ब्रा० ८।१०)। **अभिलक्ष्य प्रयात्वित्यर्थः।**

## श्वस्
- श्वस् (श्वस प्राणने)।
- 'तान् (देवान्) अभिप्राश्वसीत् (वृत्रः)। तस्याश्वसथाद् ईषमाणा विश्वे देवा अद्रवन्' (ऐ० ब्रा० ३।२०)। **अभिप्राश्वसीद् अभिलक्ष्य प्रश्वासमकरोत्।**

## सृ
- सृ (सृ गतौ)।
- 'तस्मादु ह न प्रतीचीनशिराः शयीत। नेद् देवानभिप्रसार्य शया इति' (श० ब्रा० ३।१।१।७)। **देवाभिमुख्येन पादौ प्रसार्येत्यर्थः।**

## स्कन्द्
- स्कन्द् (स्कन्दिर् गतिशोषणयोः)।
- 'तद्यथा गिरिशिखराद् गर्तमभिप्रस्कन्देत्' (शां० ब्रा० २६।१)। **खातमभिप्रपतेदित्यर्थः। अतटप्रपातो विवक्षितः।**

## स्था
- स्था (ष्ठा गतिनिवृत्तौ)।
- 'यदा सुषुप्तो भवति। तदा न कस्यचन वेद, हिता नाम नाड्यो द्वासप्ततिः सहस्राणि हृदयात्पुरीततमभिप्रतिष्ठन्ते' (श० ब्रा० १४।५।१।२१)। **अभिप्रतिष्ठन्तेऽभिप्रवर्तन्ते।**
- 'ता अभिप्रस्थापयन्नुवाच' (छां० उ० ४।४।५)। **प्राजन्, कालयन्, प्रेरयन्।**

## स्रु
- स्रु (स्रु गतौ)।
- 'नातपति प्रस्रावयेत नेदेतममभिप्रस्रावया इति' (श० ब्रा० १४।१।१।३३)। **अभिप्रस्रावयेत् आभिमुख्येन मेहेत्।**

## इ
- इ (इण् गतौ)।
- 'तथैतदत्रोक्तं व्यक्तमव्यक्तं वा सत्त्वमात्मत्वेनाभिप्रतीत्य' (यो० सू० २।५ भाष्ये)। **अभिप्रतीत्य प्रतीत्य विज्ञाय मत्वा।**
