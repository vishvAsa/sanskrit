+++
title = "०३९ समुद् (सम्+उद्)"

+++

## अञ्च्
- अञ्च् (अञ्चु गतिपूजनयोः)।
- 'समुदक्तोद्धृते समे (अमरः)। **समुदक्तमुदकं कूपात्। समुदक्तमुदक्तमुद्धृतम्।**

##
- इ
- इ (इण् गतौ)।
- 'राजर्षयश्च बहवः सर्वैः समुदिता गुणैः' (भा० आदि० १।३६)। **समुदिताः=संहिताः, सहिताः।**
- 'मतङ्गो नाम नाम्ना वै सर्वैः समुदितो गुणैः' (भा० अनु० २७।८)। **समुदितः समेतः।**
- 'लक्ष्म्या समुदितो ब्राह्म्या' (रा० १।३४।४३)।
- 'साक्षाद्विष्णोश्चतुर्भागः सर्वैः समुदितो गुणैः' (रा० १।१८। १३)।
- 'रूपश्रिया समुदितां गुणतश्च युक्ताम्' (स्वप्न० ५।२)। **उक्तोऽर्थः।**
- 'समदितबलवीर्य रावणं नाशयित्वा' (प्रतिमा० ७।२)। **समुदितं प्रचितं प्रवृद्धम्।**
- 'आदित्यः समुद्यन्' (भा० वन० २०७।५७)। **समुद्यन्=उद्यन्।**
- 'एककार्यसमुद्यन्तौ कृष्णौ' (भा० सभा० २०।२४)। **एककार्य उत्तिष्ठमानावित्यर्थः।**
- 'महासमुदयं चक्रे शरैः सन्नतपर्वभिः' (भा० भीष्म० ११६।४५)। **समुदयो युद्धम्। भवेत्समुदयः सङ्घे संयुगे च समुद्गमे (मेदिनी)। अमरस्तु युद्धपर्यायेषु समुदायं पठति- समुदायः स्त्रियः संयत्समित्याजिसमिद्युध इति।**
- 'स्थान समुदयं गुप्तिं लब्धप्रशमनानि च' (मनु० ७।५६)। **समुदेत्यस्मादुत्पद्यतेऽतः, धान्यहिरण्याद्युत्पत्तिस्थानं समुदयः (कुल्लूकः)।**

## ईक्ष्
- ईक्ष् (ईक्ष दर्शने)।
- 'मन्दप्राणो ह्ययं पक्षी कथं चिद्यदि जीवति। स्वरहीनश्च दीनश्च विस्फुरः समुदीक्षते' (रा० ३।७३।३)॥ **समुदीक्षते=चक्षुरुन्मीलयति।**
- 'विचित्रवीर्यो धर्मात्मा मामेव समुदैक्षत' (भा० उ० १७३।७)। **मां सहायमपैक्षत, मयि व्यस्रम्भत, मत्कृतां मार्गदेशनां प्रत्यैक्षतेत्याह।**
- 'तदल्पशेषं समुदीक्ष्य कार्यम्।' (रा० ५।३७।२७)। **समुदीक्ष्य=आलोच्य।**

## ईर्
- ईर् (ईर गतौ कम्पने च, ईर क्षेपे)।
- 'ततस्तस्मिन्द्विजश्रेष्ठ समुदीर्णे तथाविधे।' (भा० आदि० ३२।१)। **समुदीर्णे देवानीके सङ्ग्रामायोद्गते।**
- 'सर्वतः समुदीर्णस्य तव' (रा० ६।९५।८)। **समुदीर्णस्य क्षुभितस्य।**
- 'समुदीर्णदोषाः' (सुश्रुत० २।१९०।२१)। **प्रकुपिताः प्रवृद्धा दोषा इत्यर्थः।**
- 'पांसवोपि कुरुक्षेत्रे वायुना समुदीरिताः' (भा०)। **समुदीरिताः=उद्धताः।**

## ईष्
- ईष् (ईष गतिहिंसादर्शनेषु)।
- 'दध्नः सोम्य मथ्यमानस्य योऽणिमा स ऊर्ध्वः समुदीषति तत्सर्पिर्भवति' (छां० उ० ६।६।१)। **समुदीषति=उद्गच्छति।**
- 'ऊर्ध्वाधोगतिसंभेदं समुदीषं प्रचक्षते' (भा० कर्ण० ४१।२९)। **निगदव्याख्यातम्।**

## कृष्
- कृष् (कृष विलेखने)।
- 'समुत्कृष्टे दुन्दुभिशङ्खशब्दे (भा० उ० २३।५)।
- 'समुत्कृष्टे समुत्थिते' (३९।१३)।

## कॄ
- कॄ (कॄ विक्षेपे)
- 'मणौ वज्रसमुत्कीर्णे' (रघु० १।४)। **समुत्कीर्णमाविद्धम्।**

## क्रम्
- क्रम् (क्रमु पादविक्षेपे)।
- 'समुत्क्रान्तस्ततो मुक्तस्तावुभौ राक्षसौ हतौ' (रा० ३।३९।१३)। **समुत्क्रान्तः=पलायितः।**

## क्रुश्
- क्रुश् (क्रुश आह्वाने रोदने च)।
- 'ततो व्यूढेष्वनीकेषु समुत्क्रुष्टेषु मारिष' (भा० द्रोण० ८८।१)। **उच्चैराक्रोशत्सु, उच्चैर्नदत्सु।**

## क्षिप्
- क्षिप् (क्षिप प्रेरणे)।
- 'ततः केशान् समुत्क्षिप्य वेल्लिताग्राननिन्दितान्' (भा० वि० ९।१)। **ऊर्ध्वं समीर्य। वेल्लिताग्रान्=कुञ्चिताग्रान्।**  आविद्धं कुटिलं भुग्नं वेल्लितं वक्रमित्यपि इत्यमरः।
- 'बन्धान्सर्वान्सिमुत्क्षिप्य' (रा० ५।५६।१४०)।
- 'बन्धनात् समुत्क्षिप्य' (पञ्चत० ३८।२१)। **विमुच्येत्यर्थः।**
- 'लङ्कामपि समुत्क्षिप्य सीतां तामहमानये' (रा० ५।३।६९)। **उत्क्षिप्य=उन्मूल्य=उद्वर्त्य=उद्बृह्य।**

## खन्
- खन् (खनु अवदारणे)।
- 'समुत्खाय कुलं नृपाणाम्' (प्रबोध० ५।१२)। **सुतरां समुत्साद्येत्यर्थः।**

## ग्रन्थ्
- ग्रन्थ् (ग्रन्थ सन्दर्भे)।
- 'समुद्ग्रथ्य सितेन वाससा स्वमूर्धजान्' (भा० कर्ण० ९०।४१)। **समुद्ग्रथ्य=बद्ध्वा।**

## ग्रह्
- ग्रह् (ग्रह उपादाने)।
- 'अथ कृष्णाजिनं च पुष्करपर्णं च समुद्गृह्णाति' (श० ब्रा० ६।४।३।६)। **समुद्गृह्णाति=समुन्नयति=उच्चिनोति।**
- 'समुद्गृह्य (हविर्धाने) प्रवर्तयेयुर्यथा नोत्सर्जेताम्' (श० ब्रा० ३।५।३।१७)। **उक्तोऽर्थः।**

## चर्
- चर् (चर गतिभक्षणयोः)।
- 'समुच्चरच्चारुपतत्त्रिशिञ्जम्' (भट्टि०)। **समुच्चरन्ती समुद्गच्छन्ती शिञ्जा यत्र तद्।**

## जृम्भ्
- जृम्भ् (जृभि गात्रविनामे)।
- 'व्यालं बालमृणालतन्तुभिरसौ रोद्धु समुज्जृम्भते' (भर्तृ० नी० ५)। **समुज्जृम्भते=उद्युङ्क्ते=उत्सहते।**

## त्रस्
- त्रस् (त्रसी उद्वेगे)।
- 'एतद्ध वै गृहपतेः प्रोषुष आगताद् गृहाः समुत्त्रस्ता इव भवन्ति' (श० ब्रा० २।४।१।१४)। **समत्त्रस्ताः=उद्विग्नाः, साशङ्काः। गृहाः=गृहस्थाः।**

## दिश्
- दिश् (दिश अतिसर्जने)।
- 'प्राय एव समुद्दिष्टा लक्षणानि तु मे शृणु' (भा० शां० १०१।६)। **समुद्दिष्टाः प्रख्याताः।**
- 'एष सर्वः समुद्दिष्टः कर्मणां वः फलोदयः' (व० बृ० सं० १२।८२।५१)। **समुद्दिष्टः=कथितः।**
- 'आज्यं तेजः समुद्दिष्टम्' (व० बृ० सं० ४७।५२)। **समुद्दिष्टम्=व्यपदिष्टम्=संज्ञितम्।**
- 'न रिपून्वै समुद्दिश्य विमुञ्चन्ति नराः शरान्' (भा० आदि० ११८।१६)। **समुद्दिश्य=लक्ष्यं कृत्वा।**
- 'धृतराष्ट्रं समुद्दिश्य ददौ सः… सुवर्णं रजतम्' (भा० ३९।१७)। **समुद्दिश्य स्मृतिं निमित्तीकृत्य अर्हां वा प्रयोजनीकृत्य।**

## द्रु
- द्रु (द्रु गतौ)।
- 'समुद्रात्सर्वे देवाः समुद्भवन्ति' (श० ब्रा० १४।२।२।२)। **वेगेन समं निष्क्रामन्ति, सम्भूय पलायन्त इत्याह।**
- 'समुद्रः कस्मात्। समुद्द्रवन्त्यस्मादापः' (नि० २।१०)। **बाष्परूपेणोद्गच्छन्तीत्याह।**

## धू
- धू (धूञ् कम्पने)।
- 'समुद्धूतो यथा भूमिचलोऽचलः' (रा० ६।३६।३८)। **उत्कम्पित इत्यर्थः।**

## नद्
- नद् (णद अव्यक्ते शब्दे)।
- 'ययौ सुराणां पूतनोग्रतेजाः समुन्नदन्ती युधि सिंहनादान्' (हरि० ३।५३।६२)। **उच्चैः समं नदन्तीत्याह।**

## नम्
- नम् (णम प्रह्वत्वे शब्दे च)।
- 'समुन्नेमुः पयोधराः' (भट्टि० ७।१)। **उत्तस्थुरित्यर्थः।**
- 'श्रवणौ ते विराजेते प्रमाणेन समुन्नतौ' (रा० ३।५२।३०)।
- 'त्वचः समुन्नम्य शनैः समन्ताद् विवर्धमानो जठरं करोति' (सुश्रुत० १।२७५)।

## नह्
- नह् (णह बन्धने)।
- 'अर्थं महान्तमासाद्य विद्यामैश्वर्यमेव वा। विचरत्यसमुन्नद्धो यः स पण्डित उच्यते' (भा० उ० ३३।४०)॥ **समुन्नद्धो गर्वितः। समुन्नद्धौ पण्डितम्मन्यगर्वितौ (अमरः)।**
- 'समुन्नद्धैः सुसन्नद्धैः सैनिकैः स्वैः समीयुषाम्' (शि० भा० १९।१६)। **उक्तोऽर्थः।**
- 'वल्मीकवत् समुन्नद्धमन्तः कुर्वन्ति विद्रधिम्' (सुश्रुत० २।९।१३)। **समुन्नद्धम्=सर्वत उन्नतम्।**
- 'इति सर्वं समुन्नद्धं न निर्वाति कथंचन' (भा० शल्य० ५।२१)। **समुन्नद्धम् प्रवृद्धं प्रकर्षपर्यन्तं गतम्।**

## नी
- नी (णीञ् प्रापणे)।
- 'परमेष्ठी त्वपां मध्ये तथा सन्नामवेक्ष्य गाम्। कथमेनां समुन्नेष्ये इति दध्यौ धिया चिरम्' (भा० पु० ३।१३।१६)॥ **उत्थापयिष्य इत्यर्थः।**
- 'तस्य संशमनायाशु तत्कुलीनं समुन्नयेत्' (का० नी सा० ८।६६)। **समुन्नयेत्=उत्कर्षं गमयेत्।**
- 'ऋणमस्मिन्समुन्नयत्यमृतत्वं च गच्छति' (मनु० ९।१०७ इत्यत्र कुल्लूकोद्धृता श्रुतिः)। **समुन्नयति=शोधयति।**
- 'व्यसनेभ्यः समुन्नेता राजा यः स त्रिवर्गभाक्' (का० नी० सा० १५।३)। **समुन्नेता=समुद्धर्ता।**
- 'इत्याद्यन्यत्समुन्नेयं स्वयं भावितबुद्धिभिः' (सा० द० ३।१७३)। **समुन्नेयम्=उन्नेयम्=ऊहनीयम्।**

## पत्
- पत् (पत्लृ गतौ)।
- 'अन्यस्मिन्प्रेष्यमाणे तु पुरस्ताद्यः समुत्पतेत्। अहं किं करवाणीति स राजवसतिं वसेत्' (भा० वि० ४।४५)। **समुत्पतेत्=समुत्थितः स्यात्।**
- 'समुत्पतन्ति वल्मीकाद्यथा क्रुद्धा महोरगाः' (भा० द्रोण० ११७।९)। **समुत्पतन्ति=निष्क्रामन्ति।**
- 'यः समुत्पतितं क्रोधं निगृह्णाति हयं यथा। स यन्तेत्युच्यते सद्भिर्न यो रश्मिषु लम्बते' (भा० आदि० ७९।२)। **समुत्पतितं समुत्पन्नम्। रश्मिषु लम्बते=प्रग्रहान् धारयति।**

## भू
- भू (भू सत्तायाम्)।
- 'आपत्सु वैराणि समुद्भवन्ति।' (पञ्चत० २।१७५) **स्पष्टोऽर्थः।**
- 'सन्नस्य कार्यस्य समुद्भवार्थम्' (तन्त्रा० १।३।५६)। **नष्टस्यार्थस्य प्रतिसमाधानायेत्यर्थः।**

## यम्
- यम् (यम उपरमे)।
- 'अष्टौ वै वीरा राष्ट्रं समुद्यच्छन्ति' (ता० ब्रा० १९।१।४)। **उत्थापयन्ति, उन्नमयन्ति।**
- 'विराटद्रुपदौ वीरौ भीष्मं प्रति समुद्यतौ' (भा० भीष्म० १११।२६)। **आस्कन्तुमुद्यतौ।**

## या
- या (या प्रापणे)।
- 'न हि समरे शक्ताः समुद्यातुं सुरासुराः' (भा० कर्ण० ३१।६९)। **समागन्तुम्, प्रतिमुखमागन्तुम् इत्यर्थः।**
- 'यच्च नः सहितान् सर्वान् विराटनगरे तदा। एक एव समुद्यातः' (भा० भीष्म० ९८।९)। **समुद्यातः=आयोद्धुमुदस्थात्।**

## लुप्
- लुप् (लुप्लृ छेदने)।
- 'ते देवा असुरान् प्रतिदृश्य समुल्लुप्य' (श० ब्रा० ९।५।१।२१)। **समुल्लुप्य=अन्तर्धाय।**
- 'समुल्लुप्य यज्ञमन्यत् कर्तुं दध्रिरे' (श० ब्रा० ९।५।१।१९)।

## वृत्
- वृत् (वृतु वर्तने)।
- 'समुद्वर्तमानस्येव सलिलनिधेः…ध्वनिमश्रौषुः' (अवदा० सुपरा० जा०)। **समुद्वर्तमानस्य उद्गच्छतः। उत्क्रामत्तरङ्गस्येत्यर्थः।**

## वृह्
- वृह् (वृहू उद्यमने)।
- '(खड्गं) कोशात्समुद्ववर्हाशु बिलाद् दीप्तमिवोरगम्' (भा० सौ० ६।१५)। **समुद्ववर्ह=आचकर्ष।**

## श्रि  
- श्रि (श्रिञ् सेवायाम्)।
- 'महान्त्यनीकानि महासमुच्छ्रये' (भा० )। **समुच्छ्रये=युद्धे। युद्धे समुच्छ्रयः पुमानिति मेदिनी।**
- 'एष भूतसमुच्छ्रयः' (भा० आश्व० ५१।१०)। **भूतसमुच्छ्रयो भूतसमुदायः (लीयत इति शेषः)।**

## सृ
- सृ (सृ गतौ)।
- 'प्रायश्चाद्यतने काले भृत्यास्तितउवृत्तयः। दर्शयन्ति समुत्सार्य सारं दोषतुषग्रहम्' (राज० ८।११४२)॥ **समुत्सार्य=समुत्क्षिप्य।**

## स्था
- स्था (ष्ठा गतिनिवृत्तौ)।
- 'दृश्यन्ते ह्यातुराः केचिद् उपकरणवन्तश्च परिचारकसम्पन्नाश्चात्मवन्तश्च कुशलैश्च भिषग्भिरनुष्ठिताः समुत्तिष्ठमानाः' (चरक० सू० १०।४)। **समुत्तिष्ठमानाश्चेष्टमानाः, उल्लाघमानाः। अनुष्ठिताः=चिकित्सिताः।**
- 'दुःखमुत्पादयेद्यस्तु स समुत्थानजं व्ययं दाप्यः…' (याज्ञ० २।२२२)। **समुत्थानं व्रणविरोपणम्।** देवताभ्यो वरं प्राप्य समुत्थाप्य च वानरान्। **समुत्थाप्य=सुप्तोत्थितवज्जीवयित्वा।**
- 'लघुसमुत्थानं सैन्यचक्रम्' (दशकू.)। **क्षिप्रगामीत्यर्थः।**

## हृ
- हृ (हृञ् हरणे)।
- 'वान्तान्ने समुद्धरणम्' (अमरः)।
