+++
title = "४२ समुपाङ् (सम्+उप+आङ्)"

+++

## गम्
- गम् (गम्लृ गतौ)।
- 'निदाघकालः समुपागतः प्रिये' (ऋतु० १।१)।
- 'स ब्रह्मशापो नियतमद्य मां समुपागतः' (रा० २।५३)। **समुपागतः=आगतः प्राप्तः।**

## घ्रा
- घ्रा (घ्रा गन्धोपादाने)।
- 'तं मूर्ध्नि समुपाघ्राय' (रा० २।७२।४)। **समुपाघ्राय=कुसित्वा (कोसित्वा)=चुम्बित्वा।**
- 'समुपाघ्राय मूर्धानम्' (भा० वि० ७१।३०)। **उक्तोऽर्थः।**

## चर्
- चर् (चर गतिभक्षणयोः)।
- 'तथाप्यप्रियमस्माकं पुत्रस्ते समुपाचरत्' (भा० स्त्री० १५।८)। **समुपाचरत्=आचरत्=अकरोत्।**

## दा
- दा (डुदाञ् दाने)।
- 'ज्वलनं समुपादाय ब्राह्मणेन महात्मना। हावयामास' (कौसल्या) (रा० २।२५।२५)। **समुपादाय=समर्प्य।**
- 'यः पित्रा समुपात्तानि धनवीर्ययशांसि वै। न्यूनतां नयति' (मार्क० पू० २१।९५)।
- 'तेजांसि समुपादत्ते' (भा० वन० १६३।३६)। **समुपादत्ते=हरति=आच्छिनत्ति।**
- 'इत्युक्ताः समुपाजह्रुर्धनशेषमशेषतः। रामाज्ञया धनाध्यक्षाः समुपादाय सर्वशः' (रा० गोरेसिओ० सं० २।३२।३५)। **समुपादाय=समाहृत्य।**
- 'मालां च समुपादाय' (भा० आदि० १८५ आदि० ३०)। **समुपादाय=भृत्वा, धृत्वा।**

## दिश्
- दिश् (दिश अतिसर्जने)।
- 'अन्तः कोपं समुपादिशन्ति' (का० नी० सा० १६।२०)। **समुपादिशन्ति=उपदिशन्ति।**

## धा
- धा (डुधाञ् धारणपोषणयोः)।
- 'एतानि काले समुपाहितानि कुर्वन्त्यवश्यं खलु सिद्धिविघ्नम्' (का० नी० सा० १६।२७)। **समुपाहितानि=विहितानि।**

## नी
- नी (णीञ् प्रापणे)।
- 'सप्त विप्रांस्ततो भोज्ये युगपत् समुपानयत्' (भा० अनु० ९१।१३)। **समानयदित्यर्थः।**
- 'श्रोत्रियांश्च विदेशस्यान्सत्कृत्य समुपानय' (रा० गोरेसिओ सं० १।११।७)। **उक्तोऽर्थः।**
- 'धारयामास च प्राणानृषींश्च समुपानयत्' (भा० आदि० १०७।१५)। **ऋषीन् वेदान्स्वाधीनांश्चकार, न विस्मृतवानित्यर्थः।**

## युज्
- युज् (युजिर् योगे)।
- 'ऋषिभिः समुपायुक्तं तीरम्' (भा० ३।१००९९)। **आकीर्णमित्यर्थः।**

## रभ्
- रभ् (रभ राभस्ये)।
- 'विग्रहः समुपारब्धो नहि शाम्यत्यविग्रहात्' (भा. उ० ८८।६)।

## विश्
- विश् (विश प्रवेशने)।
- 'स भुक्तवान्…तदन्नममृतोपमम्। प्रीतश्च परितुष्टश्च तां रात्रि समुपाविशत्'। **तां रात्रिं सुष्वाप, स्वपन्नगमयदित्यर्थः।**

## वृत्
- वृत् (वृतु वर्तने)।
- 'समुपावर्त्यमानेषु…विचित्रेषु यानविशेषेषु' (अवदा० जा० २)। **समुपावर्त्यमानेषु=उपनीयमानेषु।**

## हृ
- हृ (हृञ् हरणे)।
- 'पूर्वजो मे कथं ब्रह्मन्यज्ञं वै समुपाहरत्' (रा० १।३९।२)। **आहरत्, अनुष्ठितवानित्यर्थः।**
- 'शून्ये न खलु सुश्रोणि मयेदं समुपाहृतम्' (रा० २।१३।२१)। **समुपाहृतम्=व्याहृतम्। अत्रार्थे समुपाङां प्रयोगोऽन्यत्र दुर्लभः।**
