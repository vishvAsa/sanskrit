+++
title="१८७ प्रत्याङ् (प्रति+आङ्)"

+++

## इ
- इ (इण् गतौ)।
- 'स ह क्षत्ताऽन्विष्य नाविदमिति प्रत्येयाय' (छा० उ० ४।१।७)। **प्रत्येयाय निववृते।**
- 'तदुह शौनकः कापेयः प्रतिमन्वानः प्रत्येयाय' (छां० उ० ४।३।७)। **प्रत्येयाय उपजगाम।**
- 'अरण्यं गत्वा न प्रत्येयात्' (का० श्रौ० २१।१।१७)। **न प्रत्यागच्छेत्, गृहितां न प्रत्यापद्येतेत्यर्थः। करो वर्षोपले रश्मौ पाणौ प्रत्यायशुण्डयोरिति मेदिनी। प्रत्यायो बलि र्भागधेयः, राजदेयः शुल्कः।**

## कल्
- कल् (कल गतौ संख्याने च)।
- 'प्रत्याकलितस्वदुर्नयः' (दशकु०)। **प्रत्याकलितः परिगणितः, सुविचिन्तितः।**

## काङ्क्ष्
- काङ्क्ष् (काक्षि काङ्क्षायाम्)।
- 'मृगं हरिरिवादृश्यः प्रत्याकाङ्क्षत कीचकम्' (भा० वि० २२।३८)। **प्रत्याकाङ्क्षत=प्रत्याकाङ्क्षत्, प्रत्यपालयत्, प्रत्यैक्षत।**

## क्रुश्
- क्रुश् (क्रश आह्वाने रोदने च)।
- 'आक्रुष्टः पुरुषः सर्वं प्रत्याक्रोशेदनन्तरम्' (भा० वन० २९।२७)। **प्रत्याक्रोशेत् प्रतिशपेत्।**

## ख्या
- ख्या (ख्या प्रकथने, चक्षिङ् आदेशो वा)।
- 'यदि त्वं भजमानां मां प्रत्याख्यास्यसि मानद। विषमग्निं जलं रज्जुमास्थास्ये तव कारणात्' (भा० वन० ५६।४)॥ **प्रत्याख्यास्यसि प्रत्यादेक्ष्यसि, न प्रतिपत्स्यसे।**
- 'वार्तिककारस्तु न क्वादेरित्यादि प्रत्याचख्यौ' (पा० ७।३।५९ इत्यत्र सि० कौ०)। **प्रत्याचख्यौ निराकृतवान्।**
- 'एवमेवाब्रवीद् राजा प्रत्याख्यातश्च तैरपि' (हरि० १।३०।३०)। **(तुर्वश्वादिभिर्) नेत्युक्तः।**
- 'अस्मात् प्रभवतो वैमनस्यादुत्सवः प्रत्याख्यातः' (शा० ६)। **प्रत्याख्यातः प्रत्यादिष्टः, आदेशेन प्रतिवारितः।**
- 'प्रत्याख्यातविशेषकं कुरबकं श्यामावदातारुणम्' (माल० ३।५)। **प्रत्याख्यातमतिक्रान्तमतिशयितम्।**
- 'को हि त्वैवं ब्रुवन्तमर्हति प्रत्याख्यातुम्' (श० ब्रा० १४।९।१।११)। **प्रत्याख्यातुम् प्रतिवक्तुम् प्रतिवदितुम्, त्वदुक्तं निरसितुम्।**
- 'अनभिप्रेतमापन्नः प्रत्याख्यातुमनीश्वरः' (भा० पु० ३।३१।२५)। **प्रत्याख्यातुं नेति वक्तुम्।**
- 'प्रत्याख्यायं देवताभ्य आहुतिं जुहोति' (श० ब्रा० १३।३।४।१)। **प्रत्याख्याय प्रत्येकम् आमन्त्र्य।**
- 'प्रत्याख्येयस्त्वया तात कुण्डलार्थे सुरेश्वरः' (भा० वन० ३०१।१३)। **प्रत्याख्येयः=नेति वक्तव्यः।**

## गम्
- गम् (गम्लृ गतौ)।
- 'स्नेहः प्रतिहतो न प्रत्यागच्छति' (सुश्रुत० २।२००।१०)। स्पष्टोऽर्थः।
- 'उर्वशी प्रत्यागच्छति' (विक्रम० १)। **प्रत्यागच्छति प्रकृतिं प्रत्यापद्यते, प्रतिबुध्यते, चेतनां प्रतिलभते। अत एव प्रत्यागतः संजीवितः प्रत्यागतप्राणः, व्यपेतमोहो भवति।**
- 'मण्डलानि विचित्राणि गतप्रत्यागतानि च' (भा० शल्य० ५७।१७)। **प्रत्यागतम् आभिमुख्यमत्यजतोपराङ्मुखस्य सत एवापसरणम्।**

## गृ
- गृ (गृ शब्दे)।
- 'गृणाति ह वा एतद्धोता यच्छंसति। तस्मा एतद् गृणते प्रत्येवाध्वर्युरागृणाति तस्मात्प्रतिगरो नाम' (श० ब्रा० ४।३।२।१)। **निगदव्याख्यातम्।**
- 'अध्वर्युस्तस्मिंस्तिष्ठन् प्रत्यागृणाति' (शां० श्रौ० १७।४।६)। **प्रत्यागृणाति प्रतिवक्ति।**

## चक्ष्
- चक्ष् (चक्षिङ् व्यक्तायां वाचि)।
- 'दीयमानं प्रत्याचक्षीत' (का० श्रौ० २२।१।३२)। **नाङ्गी कुर्यादित्यर्थः।**
- 'न संनिपतितं धर्म्यमुपभोगं यदृच्छया। प्रत्याचक्षते…' (भा० शां १७९।२४)। **उक्तोऽर्थः।**
- 'न कञ्चन वसतौ प्रत्याचक्षीत' (तै० उ० ३।१०।१)। **निवासं याचितो निषेधं मा वोचदित्यर्थः।**
- 'गुरुपुत्रीति कृत्वा प्रत्याचक्षे न दोषतः' (भा० आदि० ७७।१७)। **उदीरितचर एवार्थः।**
- 'प्रत्याचष्टात्मभूर्देवान्' (भा० पु० ३।१५।११)। **प्रत्याचष्ट प्रत्युवाच। अप्रसिद्धिदूषितोऽयमर्थः। प्रसिद्धिं प्रति चास्य कवेरनादरः प्रसिद्धः।**

## चरण्
- चरण् (चरण गतौ, कण्ड्वादिः)।
- 'प्रति वां जिह्वा घृतमाचरण्यात्' (अथर्व० ७।३०।१)।

## दा
- दा (डुदाञ् दाने)।
- 'शुभाशुभं कर्म कृतं यदन्यत्तदेव प्रत्याददते स्वदेहे' (भा० शां० ७४१५)। **प्रत्याददते पुनराददते पुनराप्नुवन्ति।**
- 'प्रत्यादित्सु त्रिविष्टपम्' (भा० पु० १।३।१९)।
- 'न चाहं शक्तः शापं प्रत्यादातुम्' (भा० आदि० ३।२२)। **प्रत्यादातुं प्रतिसंहर्तुम्, प्रतिनिवर्तयितुम्।**
- 'उत्तमं पादं प्रत्यादाय' (शां० श्रौ० ७।२५।६, ऋक् प्रा०  १०।१।८)। **प्रत्यादाय=आवर्त्य।**
- 'यत्र खल्वेकः प्रत्यादेयं ददाति द्वितीयश्च प्रतिदेयं गृह्णाति तत्रास्य दृष्टत्वात्प्रधानमृणशब्दः' (न्यायभा० ४।१।६०)। **प्रत्यादेयं पुनर्ग्राह्यम्।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'त्वत्सन्निधौ यत् कथयेत्पतिस्ते यद्यप्यगुह्यं परिरक्षितव्यम्। काचित्सपत्नी तव वासुदेवं प्रत्यादिशेत् तेन भवेद् विरागः' (भा० वन० २३४।८)॥ **वासुदेवं प्रत्यादिशेत् वासुदेवं कथयेत्।**
- 'संजीवकः प्रत्यादिश्यताम्' (हितोप० सुहृद्० कथा ८)। **आहूयतामित्यर्थः।**
- 'कष्टमेते सुहृद्व्यसनेषु परवदुदासीनाः प्रत्यादिश्यामहे' (मुद्रा० ६) **तिरस्क्रियामहे।**
- 'अथ बोधिसत्त्वस्तदस्याः समुदाचारधार्ष्ट्यं तेजस्विनिभूतेन वचसा प्रत्यादिदेश' (अवदा० जा० १९)। **जगर्ह इत्यर्थः।**
- 'ऋजुप्रणामादिक्रिययैव तन्वी प्रत्यादिदेशैनमभाषमाणा' (रघु० ६।२५)। **प्रत्यादिदेश निराचकार।**
- 'राजा कालस्य कारणम्। तत् किमहमेतं जलधरसमयं न प्रत्यादिशामि' (विक्रम० ४)। **तत्-प्रत्यावृत्तिं नाज्ञापयामि। राजा कालस्य कारणमित्युक्तम्।**
- 'अन्तः शरीरेष्वपि यः प्रजानां प्रत्यादिदेशाविनयं विनेता' (रघु० ६।३९)। **प्रत्यादिदेश निषिषेध।**
- 'यस्य यदकुशलं पश्यसि तत् तदानीमेव प्रत्यादिशेति' (कौ० अ० १।११।३)। **प्रत्यादिश प्रतिक्रियतामित्यादिश आज्ञापय।**
- 'तव मन्त्रकृतो मन्त्रैर्दूरात्प्रशमितारिभिः। प्रत्यादिश्यन्त इव मे दृष्टलक्ष्यभिदः शराः' (रघु० १।६१)॥ **प्रत्यादिश्यन्ते प्रतिनिवर्त्यन्ते, प्रयोगाद् वार्यन्ते।**
- 'प्रागपि सोऽस्माभिरर्थः प्रत्यादिष्ट एव' (शा० ५)। **प्रत्यादिष्टः परित्यक्तः परिहृतः।**
- 'प्रत्यादिष्टविशेषमण्डनविधिः' (शा० ६।६)। **प्रत्यादिष्टः परिहृतः।**
- 'कामं प्रत्यादिष्टां स्मरामि न परिग्रहं मुनेस्तनयाम्' (शा० ५।३१)। **प्रत्यादिष्टां निराकृताम्।**
- 'महावंशप्रदीपेन…। रक्षागृहगता दीपाः प्रत्यादिष्टा इवाभवन्' (रघु० १०।६९)। **प्रत्यादिष्टाः प्रतिबद्धाः, अभिभूताः। महाप्रदीपसमीपे नाल्पाः स्फुरन्तीति भावः।**
- 'मन्यमानः स तं राजन्प्रत्यादेशमिवात्मनः' (भा० भीष्म० ९८।२८)। **प्रत्यादेशो निराकरणम्।**
- 'प्रत्यादेशं मन्यमानो महात्मा' (भा० भीष्म० ८५।२६)। **प्रत्यादेशो भर्त्सनम्।**
- 'प्रत्यादेशो रूपगर्वितायाः श्रियः' (विक्रम० १)। **प्रत्यादेशो निराक्रिया।**
- 'प्रत्यादेशादभिहितं धारयिष्ये कथं बत' (रा० २।१३।६)। **प्रत्यादेशात् तिरस्क्रियापूर्वम्।**
- 'प्रत्यादेक्षादपि च मधुनो विस्मृतभ्रूविलासम्' (मेध० २।३५)। **प्रत्यादेशः परिहारः।**
- 'प्रत्यादेशान्न खलु भवतो धीरतां कल्पयामि' (मेघ० २।५४)। **प्रत्यादेशो निषेधोऽनङ्गीकारः। मल्लिस्तु प्रत्यादेशः प्रतिवचनमित्येवं विववार, कोषं च प्रमाणमुदाजहार। नायमर्थः प्रसिध्यतीति नेममितरे रोचयन्ते।**
- 'येन येन यथाङ्गेन स्तेनो नृषु विचेष्टते। तत्तदेव हरेत्तस्य प्रत्यादेशाय पार्थिवः' (मनु० ८।३३४)॥ **प्रत्यादेशाय प्रसङ्गनिवारणायेति कुल्लूकः।**
- 'दत्तः स्वमांसं दहता कपोतेन महात्मना। नृशंसस्य ममाद्यायं प्रत्यादेशो न संशयः' (भा० शां० १४७।४)॥ **प्रत्यादेशो धिक्कारपूर्वक उपदेश इति नीलकण्ठः।**
- 'प्रत्यादेष्टुं स तद्वैरं मामिदानीं प्रतीक्षते' (प्रतिज्ञा० ४।१४)। **प्रत्यादेष्टुं निर्यातयितुम्।**

## दृ
- दृ (दृङ् आदरे)।
- 'कथं नु नो दूतश्चरन्न प्रत्यादृथाः' (श० ब्रा० ३।५।१।१६)। **न प्रत्यादृथाः सादरं नैक्षथाः।**

## धा
- धा (डुधाञ् धारणपोषणयोः)।
- 'यो ह वै शिशुं साधानं सप्रत्याधानं सस्थूणं सदामं वेद (बृह० उ० २।२।१)। **प्रत्याधीयते पुनः पुनराधीयतेऽत्रेति प्रत्याधानं स्थूलशरीरम्।**

## नह्
- नह् (णह बन्धने)।
- 'तयोरन्यतरत् प्रत्यानह्यति' (श० ब्रा० ३।३।४।८)। **प्रत्यानह्यति अवलम्बयति। तयोः कृष्णमृगचर्म्मणोः।**

## नी
- नी (णीञ् प्रापणे)।
- 'यदपः प्रत्यानयति' (श० ब्रा० २।३।१।१६, ११।६।१।११)। ** (अग्निहोत्रपयसि) पश्चादासिञ्चति जलमित्यर्थः।**
- 'ये नयन्ति परं पारं सिद्धान् प्रत्यानयन्ति च' (रा० ४।४४।७९)। **प्रत्यानयन्ति प्रत्याहरन्ति।**
- 'प्रत्यानेष्यति शत्रुभ्यो बन्दीमिव जयश्रियम्' (कु० २।५२)।
- 'तूर्णं प्रत्यानयस्वैतान् कामं व्यध्वगतानपि' (भा० सभा० ७४।२४)। **उक्तोऽर्थः।**
- 'दुर्योधनेन यद्येतत् पापं तेषु पुरा कृतम्। त्वया तत्कुलवृद्धेन प्रत्यानेयं नरेश्वर' (भा० उ० ३९।३१)। **प्रत्यानेयमपनोद्यम्, प्रतिविधेयम्।**

## पद्
- पद् (पद गतौ)।
- 'प्रत्यापन्नेन्द्रियस्मृति' (भा० पु० ८।११।४०)। **प्रत्यापन्ना प्रत्यागता प्रतिलब्धा।**
- 'प्रत्यापत्तिमपश्यन्ती द्विजस्याचिन्तयत्तदा' (भा० पु० १०।५३।२२)। **प्रत्यापत्तिं प्रत्यावृत्तिं प्रत्यागमनम्।**
- 'आचार्यमातृपितृहन्तारस्तत्प्रसादाद्भयाद्वा, एषां तेषां प्रत्यापत्तिः' (व० ध० शा० १५।१९)। **प्रत्यापत्तिः प्रायश्चित्तम्। प्रसादादपयाप्याद्वेति पाठान्तरम्।**
- 'नास्यास्मिँल्लोके प्रत्यापत्तिर्विद्यते' (आप० ध० १।९।२४।२५)। **प्रत्यापत्तिः शुद्धिः। पुत्रादिभावेन सम्बन्ध इति केचित्। अशक्योऽयं व्याधिरस्याः। विनष्टा नामेयमिति मन्तव्यम्।**
- 'नास्याः प्रतिपत्तिरस्ति' (तन्त्रा० ४ उपक्रमे)। **प्रत्यापत्तिः प्राणप्रतिलम्भः, संजीवनमुज्जीवनम्।**
- 'संन्यस्य दुर्मतिः कश्चित् प्रत्यापत्तिं व्रजेद्यदि' (याज्ञ० ३।२८० मिताक्षरायां संवर्तवचनम्)। **प्रत्यापत्तिर्गार्हस्थ्यं प्रति पुनर्गमनम्, गृहीभावः। अ अ (पा० ८।४।६८) इत्यनेन संवृतत्वप्रत्यापत्तिः क्रियते (काशिका)। संवृतत्वप्रत्यापत्तिः संवृतत्वप्रतिलब्धिः।**
- 'प्रत्यापत्तिश्च यस्येह बालिशस्य न जायते' (भा० शां० २९१।९)। **प्रत्यापत्तिर्वैराग्यम्।**

## भू
- भू (भू सत्तायाम्)।
- 'ओषधयो वै प्रजाः प्रभवन्तीः प्रत्याभवन्ति' (तै० सं० १।७।२।३)। **प्रत्याभवन्ति सन्निहिता हस्तगता उपयोग्या वा भवन्तीत्यर्थः।**

## म्ना
- म्ना (म्ना अभ्यासे)।
- यद्यपि (तत्पित्रुपामन्त्रणम्) अप्रत्याम्नातव्यम्' (आसीत्) (भा० पु० ५।१।६)। **अप्रत्याम्नातव्यमप्रत्याख्येयमिति श्रीधरस्वामी।**
- 'त्रेयणापि निवर्तन्ते सिद्ध्या प्रतिषेधेन प्रत्याम्नायेन' (भा० श्रौ० ६।१५।६)। **प्रत्याम्नायः प्रत्यादेशः, आदिष्टस्य पुनरादेशेन निवर्तनम्।**
- 'यद्यनाढ्योऽग्नीनादधीत काममेवैकां गां दद्यात्सा गवां प्रत्याम्नायो भवति' (आप० श्रौ० ५।६।२०।१८)। **गवां प्रत्याम्नायो बह्वीनां गवां दानस्य निवर्तिका भवति। न रथादीनन्यजातीयान्निवर्तयतीति भाष्यम्। गवां प्रत्याम्नाय इति वचनादन्यत् सर्वं दातव्यमिति रुद्रदत्तः।**

## या
- या (या प्रापणे)।
- 'दिव्यमस्त्रं प्रकुर्वाणः प्रत्यायाद्रथसत्तमः' (भा० वि० ५५।३)। **प्रत्यायात् प्रातिकूल्येनाभिमुखोऽयादित्यर्थः।**
- 'सोऽति विद्धो बलवता प्रत्यपायाद्रथान्तरम्' (भा० कर्ण० २५।११)। **प्रत्यपायात् प्रत्यपाक्रामत्।**

## रभ्
- रभ् (रभ राभस्ये)।
- 'नह प्रत्यारम्भे (पा० ८।१।३९)। **चोदितस्यावधीरणे उपालिप्सया प्रतिषेधयुक्तः प्रत्यारम्भः क्रियत इति काशिका। प्रतिषेधयुक्त आरम्भः प्रत्यारम्भ इति तु दीक्षितः। संक्षेपरुचिर्दीक्षितो मिताक्षरतामिच्छति न विशदताम्।**

## लभ्
- लभ् (डुलभष् प्राप्तौ)।
- 'प्रत्यालब्धामङ्गुष्ठेनाभिसंगृह्य' (आश्व० श्रौ० १।७।५)। **प्रत्यालब्धामन्यतः स्पृष्टाम्।**
- 'पराञ्चमावृत्तं संपिष्यादप्रत्यालभमानम्' (श० ब्रा० १।६।३।३३)। **अप्रत्यालभमानम् प्रतिनिवृत्त्यापरिवेष्टितारमनाक्रामन्तमविरुन्धानम्।**

## ली
- ली (लीङ् श्लेषणे)।
- 'तं मृत्युः प्रत्यालीयत' (शां० ब्रा० १५।५)। **समाश्लिष्यदित्यर्थः।**

## वप्
- वप् (डुवप बीजसन्ताने)।
- 'श्रमव्यायामाभ्यां प्रतिविहिततन्त्रस्य नृपतेः। परं प्रत्यावापः फलति कृतसेकस्तरुरिव' (बा० रा० १।२४)॥

## व्रज्
- व्रज् (व्रज गतौ)।
- 'येनेतो गच्छेयुरन्येन प्रत्याव्रजेयुः' (लाट्या० श्रौ० ४।४।१७)। **प्रत्याव्रजेयुः प्रत्यावर्तेरन्।**

## श्रु
- श्रु (श्रु श्रवणे)।
- 'ऋत्विजः सम्प्रदायं चरन्ति। यत्प्रत्याश्रावयति यज्ञ एवैतदुपावर्तते' (श० ब्रा० १।५।२।७)। **यत्प्रत्याश्रावयति यदुत्तरं ब्रवीति (आग्नीध्रः)।**

## श्वस्
- श्वस् (श्वस प्राणने)।
- 'प्रत्याश्वसिहि साध्वस्यां (शय्यायाम्) राजपुत्र यथासुखम्' (रा० २।५१।२)। **प्रत्याश्वसिहि विश्रान्तो भव।**
- 'एकश्चाप्यगणः सङ्ख्ये प्रत्याश्वासमरोचयम्' (भा० शल्य० ३१।३९)। **प्रत्याश्वासो विश्रमः।**
- 'स तु दीर्घेण कालेन प्रत्याश्वस्तो नराधिपः' (भा० शल्य० १।४८)। **प्रत्याश्वस्तो लब्धसंज्ञः।**

## सञ्ज्
- सञ्ज् (षञ्ज सङ्गे)।
- 'अथ प्रत्यासङ्गः कमपि महिमानं वितरति।' **प्रत्यासङ्ग एकस्थानसहासित्यादिसंसर्गविशेषः।**

## सद्
- सद् (षद्लृ विशरणगत्यवसादनेषु)।
- 'मुक्तिस्त्वां प्रत्यासीदति' (कि० ११।३६)। **त्वां प्रत्यासीदति त्वामुपस्थिता तव संनिहिता भवति।**
- 'विद्यां श्रुत्वां ये गुरुं नाद्रियन्ते प्रत्यासन्ना मनसा कर्मणा वा' (भा० शां० १०८।२३)। **प्रत्यासन्ना अवसन्ना विशीर्णा विनष्टाः।**
- 'यः पापं कुरुते राजा काममोहबलात्कृतः प्रत्यासन्नस्य तस्यर्षे किं स्यात्पापप्रणाशनम्' (भा० शां० १२३।१३)॥ **प्रत्यासन्नस्य पश्चात्तप्तस्य।**

## सृ
- सृ (सृ गतौ)।
- 'सुप्यजातौ णिनिस्ताच्छील्ये' (पा० ३।२।७८) **इत्यत्र उत्प्रतिभ्यामाङि सर्तेरुपसंख्यानम् इति वार्तिकं पठितम्। उदासारिण्यः प्रत्यासारिण्य इति चोदाहरणे स्थिते। प्रत्यासारो व्यूहपार्ष्णिरित्यमरः।**

## हृ
- हृ (हृञ् हरणे)।
- 'तातस्य यदतिक्रान्तं प्रत्याहरतु तद्भवान्' (रा० २।१०६।१४)। **प्रत्याहरतु निवर्तयतु। अतिक्रान्तमतिक्रमणम्। नपुंसके भावे क्तः।**
- 'तत एकाक्षरं नादं भोरित्येव समीरयन्। प्रत्याहरज्जगत्सर्वमुच्चैः स्थावरजङ्गमम्' (भा० शां० ३३३।२५)॥ **प्रत्याहरत् प्रत्यवाहरत् समहरत्।**
- 'प्रत्याहरन्ति क्रव्यादा गृध्रगोमायुवायसाः' (भा० सभा० ८०।३०)। **प्रत्याहरन्ति नगरसमीपे प्रेतमांसास्थ्यादीन्यानयन्ति प्रतिकूलं भषन्ति क्रोशन्ति वेति नीलकण्ठः। द्वितीयस्मिन्नर्थे क्लिष्टं कल्पयति टीकाकारः। केवलमाहरणं विशब्दासहचरितं शब्दक्रियां नाह। ब्रूयाच्चेत्कामं प्रतिशब्दयुक्तं प्रतिकूलं भषणं ब्रुवीत। किं च। भषणेर्थेङ्गीकृते क्रव्यादा इति विशेषणमर्थवन्न स्यात्।**
- 'दिवसे दिवसे ह्यस्या गतिजल्पितचेष्टितम्। प्रत्याहरंश्च मे युक्ताः स्थिताः प्रियहिते सदा' (भा० उ० १८६।१४)॥ **गत्यादिविषयां प्रवृत्तिं मामहारयन्नित्यर्थः।**
- 'ततो बाष्पाकुलां वाचं दमयन्ती शुचिस्मिता। प्रत्याहरन्ती शनकैर्नलं राजानमब्रवीत्' (भा० वन० ५६।१८)॥ **प्रत्याहरन्ती संज्ञां लभमाना, मोहान्निर्गता सती।**
- 'दृषदं प्रक्षाल्य ब्रह्मचारी व्रतवती वा ब्रह्मबन्धुः कुमारी वाऽऽप्रत्याहरन्ती पिनष्टि' (गो० गृ० २।६।९)। **प्रत्याहरणं पिष्टस्य पश्चादानयनं तदकुर्वती। उच्छ्रितशिलापुत्रकेणाहत्याहत्य पेषणमप्रत्याहरणमिति वा। सकृत् प्रयोगेणैव यथा पेषणं निर्वहति तथा कर्तव्यं तदेवाप्रत्याहरणं भवतीति वा।**
- 'किं शेषेऽद्य निराकृताः किमरयः प्रत्याहृता वा प्रिया' (हनुमन्नाटके १३।२८)। **प्रत्याहृता प्रत्यानीता प्रत्यागमिता।**
- 'स्वविषयासंप्रयोगे चित्तस्य स्वरूपानुकार इवेन्द्रियाणां प्रत्याहारः' (यो० सू० २।२५)।
- 'प्रत्याहारं तु वक्ष्यामि शर्वर्यादौ गतेऽहनि' (भा० शां० २३३।१)। **प्रत्याहारः संहारः। प्रत्याहार उपादानमिति वैजयन्ती।**
