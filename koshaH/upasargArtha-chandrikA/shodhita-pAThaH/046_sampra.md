+++
title = "४६ सम्प्र+(सम्+प्र)"

+++

## आप्
- आप् (आप्लृ व्याप्तौ)।
- 'सम्प्राप्ताय त्वतिथये प्रदद्यादासनोदके' (मनु० ३।९९)। **सम्प्राप्ताय=अभ्यागताय।**

## इ
- इ (इण् गतौ)।
- 'यददः सम्प्रयतीरहावनदता हते' (अथर्व० ३।१३।१)। **सम्प्रयतीः=संभूय इतस्ततः प्रयान्त्यः।**

## इष्
- इष् (इष गतौ)।
- 'अथापि जानन्तं सम्प्रेष्यत्यग्नये समिध्यमानायानुब्रूहि' (नि० १।१५।८)। **सम्प्रेष्यति=प्रेष्यति=आदिशति=आज्ञापयति।**
- 'यियासतस्ततः कृष्णः पार्थस्याश्वान्मनोजवान्। सम्प्रैषीद्धेमसंछन्नान्…' (भा० द्रोण० २८।१)। **सम्प्रैषीत्=प्राजीत्=समयंसीत्।**
- 'अथातः सम्प्रेष्यति' (श० ब्रा० ९।२।३।१)। **सम्प्रेष्यति=आदिशति=आज्ञापयति।**
- 'न खल्वेषा मतिर्मह्यं यत्त्वां सम्प्रेषयाम्यहम्' (रा० ५।४३।१२)। **सम्प्रेषयामि। नियोजयामि।**
- 'तामद्य सम्प्रेष्य परिग्रहीतुः' (शा० ४।२२)। **विसृज्येत्यर्थः।**
- 'अथ सम्प्रेषितास्थानः सचिवानब्रवीन्नृपः' (बृ० श्लो० सं० ५।१)। **सम्प्रेषितास्थानः=विसृष्टसदाः।**

## ईर्
- ईर् (ईर गतौ, ईर क्षेपे)।
- 'यानेवैषां तस्मिन्संग्रामेऽघ्नंस्तान् पितृयज्ञेन समैरयन्त' (श० ब्रा० २।६।१।१)। **समैरयन्त समजीवयन्।**
- 'समिन्द्रेरय गामनड्वाहं य आवहदनः' (ऋ० १०।५९।१०)। **समीरय=आसुव=प्रयच्छ।**
- 'कूपोपकण्ठे विश्रान्तो ब्राह्मणस्तया सम्प्रेर्य कूपान्तः पातितः' (पञ्चत०)। **सम्प्रेर्य=प्रणुद्य।**

## उक्ष्
- उक्ष् (उक्ष सेचने)।
- 'त्रिरेवाग्नीन् सम्प्रोक्षति' (गो० ब्रा० पूर्व० १।१४)। **अभिषिञ्चतीत्यर्थः।**

## कृष्
- कृष् (कृष विलेखने)।
- 'सम्प्रकर्षन् विकर्षंश्च सेनाग्रं समलोडयत्' (भा० द्रोण० १२७।३१) **सम्यक् प्रकर्षेण विलिखन् इति सम्प्रकर्षन्नित्यनेनाह।**

## क्रम्
- क्रम् (क्रमु पादविक्षेपे)।
- 'शरीरप्रतिसंहारमात्मनः सम्प्रचक्रमे' (भा० आदि० २४।१)। **प्रारेभ इत्याह।**
- 'व्यूहितुं सम्प्रचक्रमे' (भा० वि० ५२।२१)। **उक्तोऽर्थः।**

## क्षुभ्
- क्षुभ् (क्षुभ संचलने)।
- 'तस्मिन्निपतिते भूमौ तत्सैन्यं सम्प्रचुक्षुभे' (रा० ६।७८।२४)। **=विव्यथे, विजह्वाल।**

## क्षै
- क्षै (क्षै क्षये)।
- 'अवक्षाणानि सम्प्रक्षाप्य' (भा० श्रौ०)। **धूमायमानानङ्गारान् निर्वाप्य।**
- 'संमूढमिव त्रैलोक्यं संप्रक्षुभितमानसम्' (रा १।६५।१४)। **सम्प्रक्षुभितं=विह्वलम्।**

## गाह्
- गाह् (गाहू विलोडने)।
- 'यथार्णवं महाघोरमप्लवः सम्प्रगाहते' (भा० आश्व० ५०।२६)। **प्रविशतीत्यर्थः।**

## गॄ
- गॄ (गॄ शब्दे)।
- 'यदेवैनाः सम्प्रगीर्य होत्रा इत्याचक्षते तेन समाः' (ऐ० ब्रा० ६।१३)। **सम्प्रगीर्य=संज्ञां कृत्वा, व्यपदिश्य।**

## गै
- गै (गै शब्दे)।
- 'या गाथाः सम्प्रगायन्ति' (भा० कर्ण० ४०।२१)। **सम्प्रगायन्ति=गायन्तः कथयन्ति।**
- 'इकारान्तं चैवोपायं सम्प्रगायन्ति कुत्साः' (लाट्या० श्रौ० ७।१८।१९)। **उक्तोऽर्थः।**

## ग्रह्
- ग्रह् (ग्रह उपादाने)।
- 'अथ जुहूं चोपभृतं च सम्प्रगृह्णाति' (श० ब्रा० १।८।३।२३)। **सम्प्रगृह्णाति=गृह्णाति। नार्थः सम्प्राभ्याम्। **
- 'स ह वा अग्नये सम्प्रगृह्णाति' (श० ब्रा० १।९।२।२)। **समं धत्ते।**
- 'अभीषून्सम्प्रजग्राह स्वयं कुरुपतिस्तदा' (भा० सभा० २।१७)। **जग्राहेत्येवार्थः।**
- 'उपानहं सम्प्रगृह्य' (श्वा) (व० बृ० सं० ८८।३)।
- 'राज्ञो वचनम्… सम्प्रगृह्य (भा० १२६।४)। **सादरं स्वीकृत्य।**

## चक्ष्
- चक्ष् (चक्षिङ् व्यक्तायां वाचि)।
- 'दग्धस्योपशमार्थाय चिकित्सा सम्प्रचक्ष्यते' (सुश्रुत० १।३७।१३)। **व्याख्यायत इत्याह।**

## ज्ञा
- ज्ञा (ज्ञा अवबोधने)।
- नेह विद्वान् इत्यनेन सम्प्रज्ञातवान् विवक्षितः किन्तर्हि श्रुतानुमितविवेकः (यो० भा०)।

## दा
- दा (डुदाञ् दाने, दाण् दाने)।
- 'लुब्धं हन्यात्संप्रदानेन नित्यम्' (भा० शां० १२०।४७)। **सम्प्रदानेन=उपग्राह्यैः, उपदाभिः।**
- 'अहन्यहनि चाप्येवं याचतां सम्प्रदीयते' (भा० वन० ९५।२१)। **सम्प्रदीयते=वितीर्यते, प्रदिश्यते।**
- 'तस्मै वसवः प्रातः सवनं सम्प्रयच्छन्ति' (छा० उ० २।२४।६)। **सम्प्रयच्छन्ति प्रददति।**
- 'कुमारं मातापितरौ त्रिः सम्प्रयच्छेते' (को० सू० ५४)। **सम्प्रयच्छेते=अन्योन्यस्मै प्रदत्तः। दाणः प्रयोगे प्रशब्दः सम्प्रो वा प्रायेण समं व्यवह्रियेते।**
- 'हिरण्यं सम्प्रदायं षोडशिना स्तुवते' (ताण्ड्य० १२।१३)। **सम्प्रदायम्=प्रदाय। सम्प्रदायमिति णमुलन्तम्।**
- 'सम्प्रदायैव तेषां' (कर्म०) (भा० उ० २७।२५)। **प्रणम्य भगवत्पादान् श्रीधरादींश्च सद्गुरून्। सम्प्रदायानुसारेण गीताभाष्यं समारभे॥ सम्प्रदायः=गुरुशिष्यानुक्रमेण प्राप्तः शास्त्रोपदेशः। असम्प्रदत्ता (कन्या)=पित्रा विवाहेऽदत्ता, अनूढेति यावत्।**
- 'दीयतां सम्प्रदानम्' (रा० ४।११।३४)। **प्रीतिदानम् इत्याह।**
- 'आत्मनः सम्प्रदानेन मर्त्यो मृत्युमुपाश्नुते' (भा० शां० २४६।८)। **सम्प्रदानेन=विषयेभ्यः समर्पणेन।**
- 'स तदानीं महाबुद्धिर्महमूदं मदोद्धतम्। तद्दुर्गद्वितयीदानसम्प्रदानममन्यत' (शि० भा० १५।४६)॥ **सम्प्रदानं सम्प्रदीयतेऽस्मा इति प्रतिग्रहोतोच्यते।**
- 'मरुद्भ्यः सम्प्रदित्सांचकार' (नि० १।५।१३)। **दातुमियेष।**

## दिश्
- दिश् (दिश अतिसर्जने)।
- 'नवाक्षरा बृहती सम्प्रदिष्टा' (भा० वन० १३४।१६)। **कीर्तिता।**

## द्श्
- द्श् (दृशिर् प्रेक्षणे)।
- 'अचिरात्तस्य धूमाग्रं चितायां सम्प्रदृश्यते' (रा० २।६९।१८)।
- 'अविज्ञानान्मया कृष्ण रोषोऽयं सम्प्रदर्शितः' (हरि० २।१२।३६)।
- 'त्वमात्मानं मृतवत् सम्प्रदर्श्य' (हितोप०)

## द्रु
- द्रु (द्रु गतौ)।
- 'सम्प्राद्रवद्यत्र पार्था बभूवुः' (भा० वन० ४।२१)। **प्राधावदित्यर्थः।**

## धाव्
- धाव् (धावु गतिशुद्ध्योः)।
- सैन्यानां त्वरतां सम्प्रधावताम्' (भा० ५।५१४८)। **विप्रकृष्टं धावतामित्यर्थः।**

## धृ
- धृ (धृञ् धारणे)।
- 'एभिरेव दत्ताधिकारैः सार्धं सम्प्रधारयतु भवान्' (तन्त्रा० ३।उपक्रमे)। **मन्त्रयताम्, विमृशतु, चिन्तयतु इत्याह।**
- 'सम्प्रधारणा तु समर्थनम्' (अमरः)। **समर्थनं चिन्तनम्। युक्तायुक्तपरीक्षा। इदमिह सम्प्रधार्यमित्यनेकत्र व्याकरणमहाभाष्ये।**
- 'दोषाणां गुणानां च सम्प्रधार्य बलाबलम्' (रा० ३।३५।२)। **अनार्यमार्यकर्माणमार्यं चानार्यकर्मिणम्।**
- 'सम्प्रधार्याब्रवीद् धाता न समौ नासमाविति' (मनु० १०।७३)॥
- 'द्रौपदीमार्ष्टिषेणाय सम्प्रधार्य महारथाः' (शैलमारुरुहुः) (भा० वन० १६१।३)। **सम्प्रधार्य समर्प्य।**

## नश्
- नश् (णश अदर्शने)।
- 'घोरत्वं सम्प्रणश्यति' (भा० वन० २०७।८०)। **सम्प्रणश्यति=विनश्यति=नश्यति।**

## नी
- नी (णीञ् प्रापणे)।
- 'यशो रक्षस्व विदुर सम्प्रणीतम्' (भा० सभा० ६४।६)। **सम्प्रणीतम्=चितम्=सञ्चितम्।**
- '(दण्डं) यथार्हतः सम्प्रणयेन्नरेष्वन्यायवर्तिषु' (मनु० ७।१६)। **सम्प्रणयेत्=सम्यक् प्रणयेत्=प्रवर्तयेत्=धारयेत्।**
- 'त्रीणि श्लोकसहस्राणि …मुनिना सम्प्रणीतानि' (भा० आदि० २। २९०)। **सम्प्रणीतानि=रचितानि।**

## नु-नू
- नु-नू (णु णू स्तवने)।
- 'स दाता यत्र यत्रैति सर्वतः सम्प्रणूयते' (भा० अनु० १२२।१३)। **सम्प्रणूयते ऽभिष्टूयते।**

## पद्
- पद् (पद गतौ)।
- 'स्वप्याद्भूमौ शुची रात्रौ दिवा सम्प्रपदैर्नयेत्।' **सम्प्रपदैः=अटनैः संचरणैः परिक्रमणैः।**

## मुष् (मुष स्तेये)।
- 'अनुभूतविषयासम्प्रमोषः स्मृतिः' (यो० सू० १।११)। **सम्प्रमोषः=मोषः=अपहारः।**

## या
- या (या प्रापणे)।
- 'तदनीकं विराटस्य शुशुभे सम्प्रयातम्' (भा० वि० ३१।३५)। **सम्प्रस्थितमित्यर्थः।**
- 'येनासौ सम्प्रयास्यति' (सू० सि० ६।१६)। **चलिष्यति, संक्रमिष्यति।**
- 'नखरैः सम्प्रयातः' (भा० शां० २४३।९)। **नखैः सहायैः प्रवृत्त इत्यर्थः।**

## याच्
- याच् (टुयाच् याच्ञायाम्)।
- 'तं गत्वा सहिताः सर्वे वरं वै सम्प्रयाचत' (भा० वन० १००।८)। **याच्ञायां साहित्यं तु 'सहिताः' इत्यनेनैवोक्तम्, तेन नार्थः समा।**

## यु
- यु (यु मिश्रणामिश्रणयोः)।
- 'इति नवनीतेन पाणी प्रलिप्य सर्वान्केशान्सम्प्रयौति' (वा० गृ० १६।७)। **सम्प्रयौति=सम्पिण्डयति=संहतान् करोति।**

## युज्
- युज् (युजिर् योगे)।
- 'स्त्रियं सम्प्रयोक्ष्यामहे' (नि० १।४।४०, उपो० (बुर्गः)।
- 'चेति समुच्चयार्थ उभाभ्यां सम्प्रयुज्यते' (नि० १।४)। **सम्प्रयुज्यते संयुक्तः प्रयुज्यते।**
- 'वाङ्मात्रमेव पश्यामि माधुर्यं सम्प्रयुज्यते' (हरि० २।६६।५०)।
- 'सा सम्प्रायुज्यत मन्त्रिणा' (राज० ३।४९७)। **सहाशेत, समभवदित्यर्थः।**
- 'सम्प्रयुक्तः किलैवायं दिष्टैर्भवति पूरुषः' (भा० द्रोण० २४।२)। **सम्प्रयुक्तः=युक्तः। सम्बद्धः।**
- 'ऐरावणमधिष्ठातुं प्रवरं सम्प्रयुक्तवान्' (क्वचित्संनियुक्तवानिति पाठः) (हरि० २।९६।५४)। **प्रेरितवानित्यर्थः।**
- 'श्येना यथैवामिषसम्प्रयुक्ताः' (भा० वन० २६९।२६)। **उक्तोऽर्थः।**
- 'भारते' (आश्व० १९।२०) य आत्मनात्मानं सम्प्रयुक्तं प्रपश्यति **इत्यत्र सम्प्रयुक्त इति क्वचिदर्थे सातिशयं दत्तावधान इत्यर्थमाचष्टे।**
- 'स्वाध्यायाद् इष्टदेवतासम्प्रयोगः' (यो० सू०)। **सम्प्रयोगः=सम्पर्कः। साक्षात्कार इत्यर्थः।**
- 'उष्णत्वमग्न्यातपसम्प्रयोगात्' (रघु० ५।५४)। **सम्प्रयोगः संयोगः।**
- 'हरिसम्प्रयुक्तं महेन्द्रवाहम्' (भा० वन० १६५।१)। **हरिणा युक्तमित्याह। नार्थः सम्प्राभ्याम्।**
- 'रथं सम्प्रयुक्तम्' (रा० २।४६।३३)। **सम्यगानीय दर्शितमित्यर्थः।**
- 'मृगयासम्प्रयुक्तः' (का० नी० सा० १८।६२)। **मृगयासक्त इत्यर्थः।**
- 'तिङभिहितो भावः कर्त्रा सम्प्रयुज्यते, कृदभिहितः पुनर्न सम्प्रयुज्यते' (पा० ३।१।६७ सूत्रे भाष्ये)। **नियमेन युज्यत इत्यर्थ इत्युद्द्योतः।**
- 'ईश्वरः स कथं भावैरनिष्टैः सम्प्रयुज्यते' (याज्ञ० ३।१२९)। **सम्प्रयुज्यते=युज्यते।**
- 'द्राक्षाभयां माक्षिकसम्प्रयुक्ताम्' (सुश्रुत० १।२४६।९)। **सम्प्रयुक्ताम्=संमिश्रिताम्। लब्धा मही ब्राह्मणसम्प्रयोगात्। शोभनः प्रयोगः सम्प्रयोगः।**

## युध्
- युध् (युध सम्प्रहारे)।
- 'बाहुभ्यां सम्प्रयुध्यस्व यदि त्वं योद्धुमागतः' (रा० ६।६५।३१)। **युद्धमारभस्वेत्यर्थः।**
- 'यौ तौ कर्णश्च भीमश्च सम्प्रयुद्धौ महाबलौ' (भा० द्रोण ० १३१।३)। **सम्प्राहरेतामित्याह।**
- 'सम्प्रयुद्धो धनुष्कोट्या। कौन्तेयः परवीरहा' (भा० वन ३९।५०)। **सम्प्रयुद्धः=योद्धुमारब्धः।**

## ली
- ली (लीङ् श्लेषणे)।
- 'अव्यक्ते पुरुषे ब्रह्मन्निष्क्रिये सम्प्रलीयते' (भा० शां० ३३९।३१)। **सम्प्रलीयते अभिसंविशति, अप्येति।**
- 'एवं धर्मान्राजधर्मेषु सर्वान् सर्वावस्थं सम्प्रलीनान्निबोध' (भा० शां० ६३।२५)। **सम्प्रलीनान्=अन्तर्गतान्=निमग्नान्**

## वद्
- वद् (वद व्यक्तायां वाचि)।
- 'वरतनु सम्प्रवदन्ति कुक्कुटाः' (पा० १।३।४८ सूत्र भाष्ये)। **सम्प्रवदन्ते ब्राह्मणाः। (तत्रैव काशिकायाम्)। सहोच्चारयन्ति शब्दान् इत्यर्थः।**

## वृत्
- वृत् (वृतु वर्तने)।
- 'न वृषाः सम्प्रवर्तेरन्' (भा० शा० ६८।२३)। **न रेतः सिञ्चेरन्नित्याह।**
- 'सायन्तने सवनकर्मणि संप्रवृत्ते' (शा० ३।२५)। **संप्रवृत्ते=प्रवृत्ते=प्रक्रान्ते।**
- 'तोरमाणेन दीनाराः स्वाहताः सम्प्रवर्तिताः' (राज० ३।१०३)। **प्रचारिताः।**

## वृध्
- वृध् (वृधु वृद्धौ)।
- 'श्रीर्मङ्गलात्प्रभवति प्रागल्भ्यात्संप्रवर्धते' (भा० उ० ३५।५१)। **वर्धत इत्याह।**

## सञ्ज्
- सञ्ज् (षञ्ज सङ्गे)।
- 'द्रुतप्रत्यर्पितपदं सम्प्रसज्य पुरः स्थितम्' (शि० भा० २१।२२)। **दृढं न्यस्येत्यर्थः।**

## सद्
- सद् (षद्लृ विशरणगत्यवसादनेषु)।
- 'श्रद्धा चेतसः सम्प्रसादः' (यो० सू० १।२० भा०)।
- 'तपसां सम्प्रसादः।' (उत्तर०)। **फलमिति तात्पर्यार्थः।**

## सृ
- सृ (सृ गतौ)।
- 'ता उभौ चतुरः पदः सम्प्रसारयाव' (वा० सं० २३। २०)।
- 'रेफः सम्प्रसार्यमाण ऋकारो भवति' (नि० २।२।५) इत्यत्र दुर्गः)।

## स्था
- स्था (ष्ठा गतिनिवृतौ)।
- 'स पदेऽक्षरे सम्प्रतिष्ठते' (प्र० उ० ४।९)। **सम्प्रतितिष्ठतीत्यर्थः।**
- 'गार्हस्थ्यस्य च धर्मस्य योगधर्मस्य चोभयोः। अदूरसम्प्रस्थितयोः किंस्विच्छ्रेयः पितामह' (भा० शां० २६८।२)॥ **सम्प्रस्थितयोः प्रवृत्तयोः। अदूरसंप्रस्थितयोः=अदूरविप्रकृष्टयोः।**
 - 'नादेन तद्वनं तस्य सम्प्रस्थितमिवाभवत्' (भा० वन० ११।११)। **सम्प्रस्थितम्=चलितम्=क्षुभितम्।**
- 'को हि विश्वासमर्थेषु शरीरे वा शरीरभृत्। कर्तुमुत्सहते लोके दृष्ट्वा सम्प्रस्थितं जगत्' (भा० शां २२७।९२)। **सम्प्रस्थितं चलम्।**

## हृ
- हृ (हृञ् हरणे)।
- 'असिभ्यां सम्प्रजह्राते परस्परमरिन्दमौ' (भा० द्रोण० १४२।३७)। **मिथ आजघ्नतुः।**
- 'सम्प्रहरन्ते राजानः' (पा० १।३।१५३ इत्यत्र का०)। **परस्परं युध्यन्त इत्याह।**
- 'सम्प्रहारस्तु सुमहान् भविष्यति न संशयः' (रा० ३।२४।६)। **सम्प्रहारो युद्धम्।**
- 'स सम्प्रहारस्तुमुलस्तेषां च मम भारत' (भा० वन० १६९।२२)। **युद्धमित्यर्थः।**
