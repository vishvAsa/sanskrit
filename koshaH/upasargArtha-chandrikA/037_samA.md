+++
title = "०३७ समा (सम्+आङ्)"

+++

## आप्
- {समाप्}
- आप् (आप्लृ व्याप्तौ)।
- 'सर्वं समाप्नोषि ततोसि सर्वः' (गीता ११।४०)। **एकीभावेनाऽऽसमन्ताद् व्याप्नोषीत्यर्थः। मम वाक्यं नानृतं लोके कश्चित्कुर्यात्, समाप्नुहि ( )। शापमनुभवेत्यर्थः।**
- 'अप्रयच्छन् (कन्यां) समाप्नोति भ्रूणहत्यामृतावृतौ' (याज्ञ० १।६४)। **समाप्नोति=प्राप्नोति।**

## इ
- {समे}
- इ (इण् गतौ)।
- 'भग्ने सैन्ये यः समेयात्स मित्रम्' (भा० द्रोण० २।१९)। **समेयात्=साहचर्यं कुर्वीत।**
- 'यथा काष्ठं च काष्ठं च समेयातां महोदधौ' (भा० शां० १७४।१५, रा० २।१०५।२६, **अत्र महार्णवे इति पाठः)। संगच्छेयाताम्=संयुज्येयातामित्यर्थः।**
- 'ताभ्यामिदं विश्वमेजत्समेति यदन्तरा पितरं मातरं च' (वा० सं १९।४७)।
- 'समेयाद् विषमं नागैर्जलाढ्यं समहीधरम्' (हितोप० ३।७३)। **समेयात्=अवगाहेत।**
- 'स्थानादपीन्द्रं कुपितः प्रकर्षेद्यमं समेयाद् वरुणं नियच्छेत्' (रा० ३।४३।४२)। **यमं समेयात्=यमायालं भवेत्।**
- 'पप्रच्छ कोऽयं प्रथमं समेयिवान्' (भा० वि० ७।५)। **समेयिवान् मया समगच्छत।**

## कृ
- {समाकृ}
- कृ (डुकृञ् करणे)।
- 'वायुरेनाः समाकरत्।' (अथर्व० ६।१४१।१)। **सङ्घश आनयदित्याह।**
- 'सं वां मनांसि सं व्रता समु चित्तान्याकरम्' (वा० सं० १२।५८)। **समाकरम्=समानयम्।**
- 'पशुं नः सोम रक्षसि" समाकृणोषि जीवसे… (ऋ० १०।२५।६)। **समाकृणोषि=समादधासि, प्रतिसंस्करोषि, उपस्कुरुषे।**
- 'वि रोहितो अमृशद् विश्वरूपं समाकुर्वाणः प्ररुहो रहश्च' (अथर्व १३।१।८)।
- 'तदेनं समाकुर्वाणं पुरुषः कृष्णशवास्युत्तरत उपोत्थायाब्रवीत्।' (ऐ० ब्रा० ५।१४)। **समाकुर्वाणं सङ्गृह्णानमेकीकुर्वाणम्। आत्मसात्कुर्वन्तमिति तु सायणः।**
- 'संहृष्टं धनमुभयं समाकृतम्' (अथर्व० ४।३१।७)। **समाकृतं समानीतम्।**

## कॄ
- {समाकॄ}
- कॄ (कॄ विक्षेपे)।
- 'स च तं विजने दृष्ट्वा पांसुभिः कर्दमेन च। श्लेष्मणा चैव राजानं ष्ठीवनैश्च समाकिरत्' (भा० आश्व० ६।३१)। **समाकिरत् अन्वलिम्पत्।**
- 'सैनिकान्मम सूतं च हयांश्च स समाकिरत्' (शरैः) (भा० वन० २०।२१)। **आच्छादयदित्यर्थः।**
- 'समाकीर्णा पिपीलकैः' (रा० १।६।२४)। **पिपीलकनिर्भरेत्यर्थः।**

## क्रम्
- {समाक्रम्}
- क्रम् (क्रमु पादविक्षेपे)।
- 'सुरसमाजसमाक्रमणोचितः' (रघु० ९।२२)। **देवसभाधिष्ठानार्हः।**
- 'समाक्रामत्स तं शैलं स चचाल महान् गिरिः' (रा० ५।५।११)। **समाक्रामत्=आरोहत्।**
- 'गुरुभारसमाक्रान्तश्चचाल च जुघूर्ण च' (रा० ४।१५।२५)। **गुरुभारोपपीडित इत्याह।**
- 'सममेव समाक्रान्तं द्वयं द्विरदगामिना। तेन सिंहासनं पित्र्यमखिलं चारिमण्डलम्' (रघु० ४।४)॥ **समाक्रान्तम्=अध्यासितम्। आस्कन्नम्। विजितम्।**
- 'सा तु त्वया समाक्रान्ता प्रतिज्ञा' (रा० १।४४।५४)। **समाक्रान्ता=तीर्णा=पालिता।**
- 'ततस्तेन समाक्रम्य गृहं नीत्वा दिनत्रयम्। संस्थाप्य तव लीलार्थमिहानीतो रघूद्वह' (यो० वा० (६(२)। ११६।१६)। **समाक्रम्य=आसाद्य, त्वरितमुपगम्य।**

## क्रीड्
- {समाक्रीड्}
- (क्रीडृ विहारे)।
- 'इह देवः सपत्नीकः समाक्रीडत्यधोक्षजः' (भा० अनु० १४।६९)। **समन्ताद् विहरतीत्यर्थः।**

## क्षिप्
- {समाक्षिप्}
- (क्षिप प्रेरणे)।
- 'वाससां तत्र राशिं समाक्षिपत्' (भा० आदि० १।१५८)। **समाक्षिपत्=आक्षिप्य (हृत्वा) उपसमाधात्।**
- 'न चोष्ठौ न भुजौ जानू न च वाक्यं समाक्षिपेत्। सदा वातं च वाचं च ष्ठीवनं चाचरेच्छनैः' (भा० वि० ४।३५)॥ **समाक्षिपेत्=यदृच्छयाऽनुयुञ्जीत, अनुयोगादिना वान्तरा प्रतिबध्नीयात्।**
- 'सेनाबिन्दुमथो राजन्राज्यादाशु समाक्षिपत्' (भा० सभा २७।१०)। **समाक्षिपत्=अवाक्षिपत्=अवारोपयत्।**
- 'पञ्चमेन शिरः कायात्सारथेश्च समाक्षिपत्' (भा० कर्ण० २८।५)। **समाक्षिपत्=अपाहरत्।**
- 'विभूषणानां च समाक्षिपन्प्रभाः' (भा० द्रोण० ५०।४)। **समाक्षिपन्=संहरन्।**
- 'समाक्षिपन्भानुमतः प्रभां मुहस्त्वमन्तकः' (भा० आदि० २३।२०)।
- 'तया समाक्षिप्ततनुः स पापः पपात शाखीव निकृत्तमूलः' (भा० वन० २६८।२४)। **समाक्षिप्ततनुः=हठात्प्रणुन्नकलेवरः।**
- 'समाक्षिप्य रथात्तस्मात् सारथिम्' (रा० ३।५६।५०)। **समाक्षिप्य=अवपात्य।**
- 'शाखां चन्दनवृक्षस्य समाक्षिप्य' (रा० ४।७।१४)। **समाक्षिप्य=अवस्कद्य=शातयित्वा।**
- 'द्रौपद्या वसनं बलात्। सभामध्ये समाक्षिप्य' (भा० सभा० ६८।४०)। **अवरोप्येत्यर्थः।**

## ख्या
- {समाख्या}
- ख्या (ख्या प्रकथने)।
- 'न हि सम्बन्धादृते समाख्यानम् …ननु प्रवचनलक्षणा समाख्या स्यात्' (मी० १।१।२७ सूत्रे शा० भा०)। **समाख्यानम्, समाख्या=नामधेयम्।
- 'प्रकर्षेण वचनम् (प्रवचनम्) अन्यस्य साधारणं कठादिभिरनुष्ठितं स्यात् तथापि हि समाख्यातारो भवन्ति' (मी० १।१।३०) सूत्रे शा० भा०)। **समाख्यातारः=नामनिर्देष्टारः।**
- 'तिस्रः कोट्यः समाख्याताः। **समाख्याताः=परिगणिताः।**
- 'पुरुषार्थं ज्ञानमिदं गुह्यं परमर्षिणा समाख्यातम्' (सां० का० ६९)। **समाख्यातम्=प्रोक्तम्।**
- 'संक्षेपतो वै स विशुद्धकर्मा तेभ्यः समाख्याय दिवि प्रवासम्' (भा० वन० १६५।१३)। **समाख्याय=आख्याय=उक्त्वा।**

## गम्
- {समागम्}
- गम् (गम्लृ गतौ)।
- 'राजभिस्तत्र वार्ष्णेयः समागच्छद्यथावयः' (भा० उ० ९१।८)। **समागच्छत्=समगंस्त।**
- 'रत्नं समागच्छतु काञ्चनेन (सुभाषितम्)। **समागच्छतु=संयोगमेतु, संयुज्यताम्।**
- 'प्रहृष्टो भव विप्रर्षे समागच्छ मया सह' (भा० अनु० १९।८१)। **मां संगच्छ, संविश, संभवेत्याह।**
- 'सा त्वं मया समागच्छ' (भा० वन० ३०६।२८)। **उक्तोऽर्थः।**
- 'रथा रथैः समाजग्मुः पादातैश्च पदातयः' (भा० वि० ३९।२)। **युयुत्सयाऽभिमुखाः संगता बभूवुरित्यर्थः।**
- 'ततः पुनः समाजग्मुरभीताः कुरुपाण्डवाः' (भा० कर्ण० २१।९)। **उक्तोऽर्थः।**
- 'पाण्डवान् …समाजग्मुर्महावने' (भा० वन० १२।१)। **समाजग्मुः=उपययुः।**
- 'क्व नु वयं तं नरं समागच्छेम यो नस्तद्रूपमापादयेत्पुनः' (भा० आदि० २१७।१३)। **समागच्छेम=विन्देमाहि, लभेमहि।**
- 'समागच्छन्त्ययत्नेन संगमं च परस्परम्' (रा० ४।४४।७८)। **उक्तोऽर्थः।**
- 'तां कौमुदीमिव समागमयेन्दुबिम्बे' (विक्रम०)।
- 'समागमय वैदेह्या रामम्' (रा० ५।६।२९)। **संगमं कारयेत्यर्थः।**
- 'तेन कर्णेन ते तात कथमासीत्समागमः' (भा० वि० १??।६९)। **समागमः=संग्रामः।**
- 'तेषां समागमो घोरस्तुमुलो लोमहर्षणः' (भा० वि० ३२।४)। **उक्तोऽर्थः।**
- 'अहं तु मन्ये तव न क्षमं रणे समागमं कोशलराजसूनूना' (रा० ३।३७।२५)।
- 'पुनरेव तयो राजन्घोर आसीत्समागमः' (भा० द्रोण० १३२।८)।
- 'दारुणश्च पुनस्तत्र प्रादुरासीत्समागमः' (भा० कर्ण० २१।८)।
- 'तच्च भीमं महद् युद्धं कृपार्जुनसमागमे' (भा० वि० ५६।५)। **समागमः=समासत्तिः।**
- 'रणे तेन विराटेन भविता वः समागमः' (भा० उ० ५०।४०)। **उक्तोऽर्थः।**
- 'स रावणः समागम्य विधिवत्तेन रक्षसा' (रा० ३।१५।३९)। **समागम्य=संगत्य।**
- 'स समागम्य शर्मिष्ठां यथाकाममवाप्य च' (भा० आदि० ८२।२५)। **समागम्य=संभूय=मिथुनीभूय।**
- 'अनुमान्य तदा तारां सुग्रीवेण समागतः' (रा० १।१।६९)। **सङ्ग्रामयाञ्चक्र इत्यर्थः।**
- 'ज्ञास्यस्यद्य समागम्य मयात्मानं बलाधिकम्' (भा० आदि० १५३।३५)। **उक्तोऽर्थः।**
- 'अपि कृत्यंकृतं तात रामेणात्र समागतम्' (रा० २।११३।७)।

## गल्
- {समागल्}
- गल् (गल स्रवणे)।
- 'प्राकम्पत स शैलराट्। मुमोच पुष्पवर्षं स समागलितपादपः' (भा० आदि० ११०९)। **सहसा पतितपादप इत्याह।**

## ग्रह्
- {समाग्रह्}
- ग्रह् (ग्रह उपादाने)।
- 'समागृभाय वसु भूरि पुष्टम्' (अथर्व० १८।२।६०)। **समागृभाय=साकं गृहाण।**
- 'आ तू न इन्द्र क्षुमन्तं चित्रं ग्राभं सं गृभाय। महाहस्ती दक्षिणेन' (ऋ० ८।८।१)॥ **उक्तोऽर्थः।**

## घ्रा
- {समाघ्रा}
- घ्रा (घ्रा गन्धोपादाने)।
- 'गन्धं समाघ्राय' (रा० ५।२३।३२)। **गन्धमुपादायेत्यर्थः।**
- 'कनीयसः समाघ्राय शिरःसु' (भा० आदि० १२९।३०)। **समाघ्राय=उपाघ्राय, चुम्बित्वा।**
- 'ऋणैः किल समाघ्रातः पुरुषो जायते त्रिभिः' (बृ० श्लो० सं० ५।२)। **समाघ्रातः संस्पृष्टः।**

## चक्ष्
- {समाचक्ष्}
- चक्ष् (चक्षिङ् व्यक्तायां वाचि)।
- 'यो हि यागमनुतिष्ठति तं धार्मिक इति समाचक्षते' (मी० १।१।२ सूत्रे शा० भा०)। **कथयन्ति वदन्ति उदाहरन्ति।**
- 'एवं गते समाचक्ष्व स्वयं निश्चित्य हेतुभिः' (भा० सभा० १४।७०)। **समाचक्ष्व=व्यक्तमुदीरय।**
- 'स त्वं सीतां समाचक्ष्व यत्र येनापि वा हृता' (रा० ३।७५।३९)।
- 'तां समाचक्ष्व कल्याणीं यदि स्याच्छैब्यमानुषी' (द्रौपदी० ४, ५)।

## चर्
- {समाचर्}
- चर् (चर गतिभक्षणयोः)।
- 'उच्छिष्टान्नं निषेकं च दूरादेव समाचरेत्' (मनु० ४।१५१)। **समाचरेत्=निक्षिपेत्।**
- 'एहि गच्छ पतोत्तिष्ठ वद मौनं समाचर' (पञ्चत०)। **मौनं समाचर=तूष्णीम्भावमातिष्ठ।**
- 'नोग्रं दुर्योधनो वाच्यः साम्नैवैनं समाचरेः' (भा० उ० ७४।२)। **समाचरेः=व्यवहरेः, वर्तेथाः (अस्मिन्)।**
- 'तारयेत्कुलं सर्वमेकोऽपीह द्विजोत्तमः। किमङ्ग पुनरेवैते तस्मात्पात्रं समाचरेत्' (भा० अनु० २२।४०)। **सत्कुर्यात् सेवेत, उपचरेदित्यर्थः।**
- 'वृथाकुलसमाचारैर्न युध्यन्ते नृपात्मजाः' (भा० आदि० १३६।३३)। **समाचारः=आचारः=वृत्तम्।**
- 'नायं युक्तः समाचारः पाण्डवेषु महात्मसु' (भा० सभा० ३७।२)। **समाचारः=व्यवहारः। वृत्तिः।**
- 'गदायुद्धसमाचारं बुध्यमानः स वीर्यवान्' (भा० वन० १६०।६७)। **समाचारः समयः संवित्।**

## चि
- {समाचि}
- चि (चिञ् चयने)।
- 'शैनेयं पञ्चविंशत्या सायकानां समाचिनोत्' (भा० द्रोण० १६२।१९)। **आवृणोदित्यर्थः।**

## ज्ञा
- {समाज्ञा}
- ज्ञा (ज्ञा अवबोधने)।
- 'महारथः समाज्ञातो महाराज महाधनुः' (भा० वन० १६।२२)। **समाज्ञातः=प्रसिद्धः।**
- 'महारथसमाज्ञातैर्हतानां पुत्रनप्तृभिः' (भा० आश्व० ७४।१)। **महारथत्वेन सम्यगाज्ञातैरित्याह।**
- 'शास्त्रज्ञसमाज्ञातो हि यद् ददाति यन्मानयति… तत्सर्वमतिसन्धातुमित्यविश्वासः' (दशकु० पृ० २५९)। **उक्तोऽर्थः।**
- 'गन्धहस्तिनं समाज्ञातमौपवाह्यं द्विरदवरमभिरुह्य' (अवदा० जा० ९)।
- 'श्रुतशीले समाज्ञाय वृत्तिमस्य प्रकल्पयेत्' (भा० शां० १६५।१४)। **समाज्ञाय=सम्यग्ज्ञात्वा।**
- 'भूत्वा हि नृपतिः पूर्वं समाज्ञाप्य च मेदिनीम्' (भा० शल्य० ६५।१४)। **समाज्ञाप्य=प्रशिष्य।**

## तन्
- {समातन्}
- तन् (तनु विस्तारे)।
- 'सरसेन समातन्वन् कोशे बहुसुवर्णताम्' (राज० ४।२४७)। **समातन्वन्=जनयन्=साधयन्।**
- 'समाततेन श्वसनेन कूजता' (भा० कर्ण० ८८।२६)। **समाततेन=सन्ततेन।**

## दा
- {समादा}
- दा (डुदाञ् दाने)
- 'मत्स्यो मत्स्यं समादत्ते ज्ञातिर्ज्ञातिम्' (का० नी० सा० ८।६८)। **समादत्ते=गृह्णाति=अधिकुरुते=प्रसहते।**
- 'तान्सर्वानाहवे क्रुद्धान्सानुबन्धान् समागतान्। अहमेकः समादास्ये तिमिर्मत्स्यानिवोदकात्' (भा० उ० ५७।४९)। **उक्तोऽर्थः।**
- 'फलानि चान्यानि समाददन्मे' (भा० वन० ११२।१३)। **अददादित्यर्थः। अत्राङस्थाने। समा च नार्थः।**
- 'यथा महान्तमध्वानमेष्यन्रथं वा नावं वा समाददीत' (श० ब्रा० १४।६।११।१)। **समाददीत=सह नयेत्।**
- 'शिशुरादत्त सं रभः' (ऋ० १।१४५।३) **समादत्त=साकं दधे।**
- 'महानसाच्छृतं मांसं समादायैहि' (नल० २३।१८)। **समादाय=उद्धृत्य।**
- 'स्कन्धैः समादाय कुमारान्।' (हरि० ३।४।३०)। **स्कन्धानारोप्येत्याह। स्कन्धे समाधायेति पाठान्तरम्।**

## दिश्
- {समादिश्}
- दिश् (दिश अतिसर्जने)।
- 'अर्जुनस्य समादेशं यथोक्तं सर्वमब्रवीत्' (भा० उ० १६३।५२)। **समादेशम्=सन्देशम्।**

## धा
- {समाधा}
- धा (डुधाञ् धारणपोषणयोः)।
- 'तदेवं श्रेयः समाधत्ते यथा तथाप्युपनतः सत्सङ्गमः' (अवदा० सुत० जा०)। **समाधत्ते=जनयति।**
- 'भयं तदा रिपुषु समादधद् भृशम्' (भा० द्रोण० २६।६५) **समादधत्=समादधात्।**
- 'परं हर्षं समादधत्' (हरि० २।९३।५)।
- 'कोपं समादधे' (हरि० २।१९।२६)। **कोप धारयामास, क्रोधमाहारयामासेत्यर्थः।**
- 'सहदेवस्तु कौरव्य समाधास्यति बुद्धिमान्। कुटुम्बतन्त्रं विधिवत्…' (भा० आश्व० ७२।२०)॥ **समाधास्यति=धारयिष्यति।**
- 'कल्याणानि समाधत्ते न मोहे कुरुते मनः' (रा० २।५४।३०)। **समाधत्ते=मनसा कर्तुमाशास्ते।**
- 'चिरं सुधीरमभ्यधिकं समाधात्' (भट्टि० १२।६)। **अचिचिन्तत्, चिन्तितवानित्याह।**
- 'अवधानं समाधानं प्रणिधानं तथैव च' (अमरः)।
- 'उञ्छवृत्तिर्ऋषिः कश्चिद् यज्ञं यष्टुं समादधे' (भा० शां० २७२।३)।
- 'अथ मां गोमुखोऽवोचत्स्रस्तेन मुकुटेन वः। ललाटमावृतं तेन तत्समाधीयतामिति' (बृ० श्लो० सं० ८।१८)॥ **समाधीयताम्=व्यवस्थाप्यताम्।**
- 'उत्पन्नामापदं यस्तु समाधत्ते स बुद्धिमान्' (हितोप० ४।७)। **उपायैर् व्यपोहति इत्याह।**
- 'पदं मूर्ध्नि समाधत्ते केसरी मत्तदन्तिनः' (पञ्चत० १।३२७)। **समाधत्ते=निक्षिपते। न्यस्यति।**
- 'तदात्मसंभवं राज्ये मन्त्रिवृद्धाः समादधुः' (रघु० १७।८)। **प्रतिष्ठापितवन्त इत्यर्थः।**
- 'तदहं त्वत्कृते पुत्रं समाधास्ये जयोत्सुकम्' (रा० १।४६।१५)। **'गतवैरं भ्रातृस्नेहवन्तं करिष्यामीत्याह'** (कतकः)।
- 'समाधत्त च तं बाणं धनुर्मध्ये महाबलः' (भा० कर्ण० २९।२७)। **शरसन्धानमकरोदित्यर्थः।**
- 'नैव वासः समाधत्ते' (हरि० २।१२६।२६)। **समाधत्ते=परिधत्ते।**
- 'धूपचन्दनतैलादि विक्रयोत्थं समादधे। द्रविणं देववेश्मभ्यः…' (राज० ५।१६७)॥ **समादधे=(आहृत्य) स्ववशे चकार।**
- 'आत्मानमसमाधाय समाधित्सति यः परान्' (भा० शां० २६७।२७)।
- 'तं सामानु प्रावर्तत समितो नाव्याहितम्' (ऋ० १०।१३५।४)। **नावि समाहितम्=नावमारोपितम्।**
- 'अनः सुसमाहितम्' (श० ब्रा० १४।७।१।४२)। **सम्यगारोपितवाह्यम् इत्यर्थः।**
- 'त्रयो लोकाः समाहिताः' (हरि० ३।३१।१८)। **समाहिताः=एकीकृताः।**
- 'अपश्यद् भूमिभागांश्च सर्वतः सुसमाहितान्' (रा० ५।१७।१)। **साधुकृतान् व्यवस्थापितान् इत्यर्थः।**
- 'एकार्थतायां तु समाहितायां मिथ्या वदन्तं त्वनृतं हिनस्ति' (भा० आदि ८२।१७)॥ **समाहितायाम्=निश्चितायाम्।**
- 'नराश्च ये तत्र समाहिताः पुरा' (भा० वि० ८।१२)। **समाहिताः=नियुक्ताः।**
- 'पुराणे कथ्यते यत्र वेदः श्रुतिसमाहितः' (हरि० १।४१।२७)। **श्रुतिसमाहितः=प्रत्यक्षेणैव निहितो दृश्यते।**
- 'तपसा ब्रह्मचर्येण श्रुतेन च समाहिताः' (हरि० १।८।२८)। **समाहिताः=समन्विताः।**
- 'मृदुसूर्याः सुनीहाराः पटुशीताः समाहिताः' (दिवसाः) (रा० ३।१६।११)। **समाहिताः शान्ताः। विस्पष्टार्थसमाहितैः।**
- 'रथैः साङ्ग्रामिकैर्युक्तैरसङ्गगतिभिः क्वचित्' (हरि० २।४२।२)। **विस्पष्टार्थसमाहितैः=अस्त्रशस्त्रविद्भिः सुशिक्षितैरिति (नील०)। असङ्गगतिभिः=अव्याहतगमनैः।**
- 'भर्तृवाक्यसमाहिता' (रा० ६।९९।२९)। **भर्तृवाक्येऽवहिता।**
- 'यत्रामृतं च मृत्युश्च पुरुषेऽधि समाहिते' (अथर्व० १०।७।१५)। **समाहिते=निहिते।**
- 'संचुकोच (पाण्डवानां महद्बलम्) महाराज चर्मेवाग्नौ समाहितम्' (भा० भीष्म० ९५।५७)। **उक्तोऽर्थः।**
- 'उपनिषद्भिः समाहितात्मासि' (श० ब्रा० १४।६।११।१)। **युक्तमना असीत्याह।**
- 'समाधायायुधं शम्यां गच्छामो नगरं प्रति' (भा० वि० ५।१६)। **समाधाय=सम्यङ् निधाय।**
- 'एवं त्वयि समाधाय धर्मराजं नरोत्तमम्' (भा० द्रोरण० १११।१५)। **समाधाय=निक्षिप्य, =न्यस्य=परिदाय।**
- 'जरां त्वयि समाधाय' (हरि० १।३०।२३)। **अर्पयित्वा, सङ्क्रमय्येत्याह।**
- 'अभिनन्द्य समापृच्छ्य समाधाय च राघवम्' (रा० २।११६।२४)। **स्ववियोगखिन्नं समाश्वास्य।**
- 'मूर्तीः सर्वाः समाधाय त्रैलोक्यस्य ततस्ततः' (भा० कर्ण० ३४।१६)। **समाधाय=समाहृत्य।**
- 'समाधाय मतिं राम निशामय' (रा०)। **मन ऐकाग्र्यं सम्पाद्येत्यर्थः।**
- 'अभिधायेति वसुधां समाधाय पितामहः' (शि० भा० ६।५८)। **समाधाय=सान्त्वयित्वा।**
- 'नैव शक्या समाधातुं सन्निपाते महाचमूः' (भा० भीष्म० ३।७८)। **समाधातुम्=एकत्र धारयितुम्।**
- 'अथ चित्तं समाधातुं न शक्नोषि मयि स्थिरम्' (गीता १२।९)। **समाधातुम्=एकायनीकर्तुम्।**
- 'दुरुक्तैर्भिन्नमात्मानं यः समाधातुमीश्वरः' (भा० पु० ११।२३।२)। **समाधातुम्=नियन्तुं व्यवस्थापयितुं क्षोभात्परिहर्तुमित्याह।**
- 'यदत्रानन्तरं कार्यं तत् समाधातुमर्हथ' (रा० ४।२५।२)। **समाधातुं सम्यक् कर्तुम्।**
- 'यथा भानुगतं तेजो मणिः शुद्धः समाधिना । आदत्ते…' (भा० शां० २९८।१२)॥ **समाधिना नियमेनाव्यभिचारेणेति नील०।**
- 'अथैकाग्ने: समाधानम्' (लौ० गृ० ४५।१)। **समाधानमुपशमनम्।**
- 'दर्शे वा पौर्णमासे वाऽग्निसमाधानं कुर्वीत' (गो० गृ० १।१।१४)। **अग्न्याधानं समाचरेत्, अग्निमादधीत। अनर्थकः सम्शब्दः सम्यगर्थको वा।**
- 'परमेष्ठिमरणे पुत्रस्याग्निसमाधानम्।' (लौ० गृ० ४५।२)। **उक्तोऽर्थः।**

## धाव्
- {समाधाव्}
- धाव् (धावु गतिशुद्ध्योः)।
- 'ततो मृगाः समाधावन् यत्र तिष्ठति केशवः' (हरि० ३।७८।१६)। **इतः सममधावन्नित्यर्थः।**

## धू
- {समाधू}
- धू (धू विधूनने, धूञ् कम्पने)।
- '(राक्षसान्) मानवास्त्रसमाधूतान् अनिलेन यथा घनान्' (रा० १।३२।१५)। **समाधूतान्=परास्तान्, विकीर्णान्।**

## ध्मा
- {समाध्मा}
- ध्मा (ध्मा शब्दाग्निसंयोगयोः)।
- '(शङ्खाः) समाध्माताः' (भा० सभा० ५३।१८)।
- 'कम्बूनथ समादध्मुः' (भट्टिः १४।२)। **शङ्खान्पूरयामासुरित्यर्थः।**
- 'भेर्यश्चापि समाध्माता मृदङ्गा बहवो नृप' (हरि० ३।१२०।१४)। **समाध्माताः अभिहताः।**

## नी
- {समानी}
- नी (णीञ् प्रापणे)।
- 'समानिन्ये च तत् सर्वं भाण्डं वैवाहिकं नृपः' (भा० वन० २९५।१)। **संजग्राहेत्यर्थः।**
- 'धतराष्ट्रसुताश्चापि समानिन्युर्महीपतीन्' (भा० उ० ५।१५)। **समागमयामासुः, एकी चक्रुः।**
- 'बलं चैव समानय' (रा० २।८२।२१)।
- 'समानयस्व वैदेह्या रामम्' (रा० ५।५६।३७)। **मेलय, संयोजयेत्यर्थः।**
- 'समानय च वैदेहीं राघवेण महात्मना' (रा० ५।१।१६०)। **उक्तोऽर्थः।**
- 'समानयस्व सत्कृत्य सर्वदेशेषु मानवान्' (रा० १।१३।२१)। **एकीकुरु, संगृहाणेत्याह।**
- 'पुरस्कृत्याद्य भवतः समानेष्यामहे मखम्' (भा० आश्व० १४।८)। **संभरिष्यामः, आहरिष्यामहे।**
- 'दिवं च भूमिं च समानयन्निव' (भा० द्रोण० ५०।४)। **एकतां नयन्निव।**
- 'समानयंस्तुल्यगुणं वधूवरं चिरस्य वाच्यं न गतः प्रजापतिः' (शा० ५।१५)। **समानयन्=संयोजयन्।**
- 'विद्रुतेषु च सैन्येषु समानीतेषु चासकृत्' (भा० शल्य० ३।२)। **विघटितेषु सैन्येषु भूयो भूयः सङ्घटनमापादितेषु, संनिपातितेष्वित्याह।**
- 'हस्तौ समानीय **(बद्ध्वा)**। एवमेव क्रतून् सर्वान्समानीयाप्तदक्षिणान्' (पञ्च० १।२६)। **समानीय=आहृत्य=संभृत्य।**
- 'शीतोष्णा अपः समानीय' (आश्व० गृ० १।१५।८)। **समानीय=संमिश्र्य।**
- 'ततस्तु प्रकृतीः समानाय्य। **संनिपात्य, आकार्य, आगमय्य।**

## पत्
- {समापत्}
- पत् (पत्लृ गतौ)।
- 'ताभिः सह समापेतुर्बाह्मणाः संशितव्रताः' (भा० आदि० ६४।६)। **समापेतुः समाजग्मुः।**
- 'तत्र मल्लाः समापेतुर्दिग्भ्यो राजन् सहस्रशः' (भा० वि० १३।१५)।
- 'युधिष्ठिरेण चादिष्टाः पार्थिवास्ते सहस्रशः। विनदन्तः समापेतुः पुत्रस्य तव वाहिनीम्' (भा० भीष्म० ४४।२७)। **अवचस्कन्दुरित्यर्थः।**
- 'ताभिः समापेतुर्बाह्मणा ऋतावृतौ' (भा० आदि० ६४।६)। **मिथुनी बभूवुरित्यर्थः।**
- 'पवनः पवनाभिहतो गगनादवनौ यदा समापतति' (वरा० सं० ३८।१)। **समापतति=अधो याति=अवपतति=निपतति।**
- 'अथ स राजा समन्ततः समापततो वनीपकजनस्य' (अवदा० जा० २)। **सन्निपततः=समागच्छतः।**

## पद्
- {समापद्}
- पद् (पद् गतौ)।
- 'द्वारं तु वितताकारं समापेदे पुनश्च सः' (भा० सभा० ४७।१३)। **समापेदे=प्राप।**
- 'तत्समापन्नौ पशावुद्घट्टयामास' (अवदा० जा० २२)। **समापन्नौ समीपे स्थितौ।**
- 'ग्राह्यालम्बनोपरक्तं चित्तं ग्राह्यसमापन्नं ग्राह्यस्वरूपाकारेण निर्भासते' (यो० सू० १।४१ भाष्ये)।
- 'तदेवमभिजातमणिकल्पस्य चेतसो ग्रहीतृग्रहणग्राह्येषु पुरुषेन्द्रियभूतेषु या तत्स्थतदञ्जनता तेषु स्थितस्य तदाकारापत्तिः सा समापत्तिरित्युच्यते' (यो० सू० १।४१ भाष्ये)।
- 'समापत्तिदृष्टेन जनेन संभाषापि यदि' (माल० ४)।
- 'समापत्तिदृष्टेन केशिना दानवेन' (विक्रम० १)। **समापत्तिः=यदृच्छासङ्गतिः।**
- 'तयोः समापत्तिषु कातराणि (विलोचनानि)' (कु० ७।७५)।
- 'क्रियासमापत्तिनिवर्त्तितानि' (रघु० ७।२३)। **उक्तोऽर्थः।**
- 'स्वयम्भूत्वसमापत्तौ तथा दृश्यव्यवस्थितौ' (यो० वा० ६(२)।९६।४)। **समापत्तिः=प्राप्तिः।**
- 'चित्तात् सर्गसमापत्तिः' (यो० वा० ३।११९।३१)। **समापत्तिः=उत्पत्तिः।**
- 'आ समापत्तेः' (आप० ध० २।१०।२७।१९)। **समापत्तिः समाप्तिः।**

## म्ना
- {समाम्ना}
- म्ना (म्ना अभ्यासे)।
- 'भूयांसि तु समाम्नानात्। यत्तु… प्राधान्यस्तुति तत् समामने' (नि० ७।१२।१०)। **समामने=समामनामि=संगृह्णामि।**
- 'समाम्नायः समाम्नातः स व्याख्यातव्यः' (नि० १)। **सङ्ग्रहः प्रणीत इत्याह।**
- 'सर्गस्थानसमाम्नायैः' (भा० पु० ७।७।२४)। **सृष्टिस्थितिसंहारैरित्याह। अपूर्वः स्वकपोलकल्पितोर्थः। रूढिं प्रत्यनादरोऽस्य कवे रूढः। स्वालक्षण्यं च प्रथितम्।**

## यत्
- {समायत्}
- यत् (यती प्रयत्ने)।
- 'आसां प्राणाः समायत्ता मम चात्रैकपुत्रके' (भा० वन० १२।१५)।
- 'कार्यं चास्मिन्समायत्तमित्येवं न ददाह सः' (रा० ७।३५।३०)। **समायत्तम्=आधृतम्।**

## यम्
- {समायम्}
-	यम् (यम उपरमे)।
-	'सन्तरां मेखलां समायच्छते' (तै० सं० ६।२।२)। **कर्षतीत्याह।**

## या
- {समाया}
- या (या प्रापणे)।
- 'वसमानेषु पार्थेषु मत्स्यस्य नगरे तदा। महारथेषु च्छन्नेषू मासा दश समाययुः' (भा० वि० १४।१)। **समाययुः=व्यतीयुः।**
- 'खिन्नः समाययौ द्रष्टुं कदा चिद् विन्ध्यवासिनीम्' (कथा० २।२)। **समाययौ=आययौ आजगाम। समा नार्थः।**
- 'द्वौ पन्थानौ समायातौ' (पञ्चत०)। **समं प्राप्तौ।**
- 'मम बलान्निद्रा समायाता' (पञ्चत०)।

## युज्
- {समायुज्}
- युज् (युजिर् योगे)।
- 'यथा नायं समायुञ्ज्याद् धार्तराष्ट्रान्कथं चन' (भा० वि० ५१।२१)। **धृतराष्ट्रात्मजैः सङ्ग्रामं गच्छेत्।**
- 'धम्राक्षेण समायूक्तः' (रा० ६।१८।२०)। **समायुक्तः सङ्ग्रामयमाणः।**
- 'येऽर्थाः स्त्रीषु समायुक्ताः ( )।' **समायुक्ताः=अर्पिताः न्यस्ताः।**
- 'भागधेयसमायुक्तो ध्रुवमुत्पद्यते नरः' (भा० शल्य० २।४६)। **समायुक्तः=संयुक्तः=युक्तः।**
- 'श्रुतिस्मृतिसमायुक्तं विनीतं सनिदर्शनम्' (भा० शां० ८५।१०)। **उक्तोऽर्थः।**
- 'इष्टानिष्टसमायोगे वैरं सौहार्दमेव च' (भा० शां० २९४।२७)। **दृष्टादृष्टसमायोगात्। देहात्मनोः समायोगात्।**
- 'प्राणापानसमायोगसमयम्' (यो० वा० ५।८।९, ५।६७।१०, ६(१)। २६।११)।
- 'क्व गतिर्मानुषाणां च धनुषोऽस्य प्रपूरणे। आरोपणे समायोगे वेपने तोलने तथा' (रा० १।६७।१०)॥ **समायोगे=शरेण योजने।**
- 'अपास्तसमायोगश्च क्षणमासिष्ट' (हर्ष० पृ० ४४९)।
- 'न तद् धनुर्मन्दबलेन शक्यं मौर्व्या समायोजयितुं तथा हि' (भा० आदि० १९३।२७)।

## रभ्
- {समारभ्}
- रभ् (रभ राभस्ये)।
- 'ते नात्मनः कर्म समारभन्ते' (भा० वन० १२०।२)। **उपक्रमन्ते। समा नार्थः।**
- 'अहं त्विमं जलनिधिं समारप्स्याम्युपायतः' (भा० वन० २८३।३०)। **आराधयिष्यामीति** नील०। **उपैष्यामीति शार्मण्यकोषः।**

## लक्ष्
- {समालक्ष्}
- लक्ष् (लक्ष दर्शने)।
- 'नैषादिं श्वा समालक्ष्य भषंस्तस्थौ तदन्तिके' (भा० आदि० १३२।३९)। **समालक्ष्य=लक्षयित्वा। समाङ्भ्यां नार्थः।**

## लग्
- {समालग्}
- लग् (लगे सङ्गे)।
- 'केशाकेशि समालग्ना न शेकुश्चेष्टितुं नराः' (भा० शल्य० २३।५२)। **समालग्नाः=समन्तात्सम्यग् लग्नाः सक्ताः।**

## लभ्
- {समालभ्}
- लभ् (डुलभष् प्राप्तौ)।
- 'शीर्षण्यानि ततः खानि मूर्धानं च समालभेत्' (वि० पु० ३।११।२१)। **समालभेत्=समालभेत=स्पृशेत्। समालम्भो विलेपनमिति तु कोषकाराः।**
- 'गन्धैश्चापि समालभ्य राममायतलोचना' (रा० २।२५।३७)। **समालभ्य=विलिप्य।**
- 'भर्तुराज्ञां समालभ्य तथा चक्रुश्च सर्वशः' (हरि० २।९।३??।३) **समालभ्य=प्राप्य, अधिगम्य। समाङौ बुद्धिविपर्यासकृतौ सुपरिहरौ।**
- 'प्रतिगृह्य च काकुत्स्थः समालभ्य च पाणिना' (रा० १।२७।२७)। **समालभ्य=स्पृष्ट्वा** (अस्त्राणि)।
- 'वधूमुखौषधीपुष्पसमालम्भनभूमयः' (यो० वा० ६(२)। ६।२६)। **समालम्भनं मिश्रणम्।**
- 'कुङ्कुमेनोत्सवे मृत्योः समालब्धाः इव स्रजः' (यो० वा० ३।४८।५९)। **समालब्धाः=विलिप्ताः।**
- 'चन्दनेन समालब्धाः सहिरण्याः पृथक् पृथक्' (भविष्योत्तर० पु० ९५।३४)। **उक्तोऽर्थः।**
- 'मनुष्याणां समालम्भो न च दृष्टः कदाचन' (भा० सभा० २२।११)। **समालम्भो वधः।**
- 'अत ऊर्ध्वमसमालम्भनमादशरात्रात्' (गो० गृ० २।७।२३)। **असमालम्भनमस्पर्शः।**
- 'उत्तरामुत्तरां शाखां समालम्भं रोहेत्' (श० ब्रा० ९।३।३।६)। **समालम्भम्=आलम्ब्य। णमुलन्तमेतत्।**

## वप्
- {समावप्}
- वप् (डुवप बीजसन्ताने)।
- 'संभारान् पात्र्यां वा चमसे समावपेयुः' (ऐ० ब्रा० ८।१७)। **समं क्षिपेयुः, संयुयुः, आसिञ्चेयुः।**
- 'अथैतान्यजमानोऽञ्जलौ समोप्य' (श० ब्रा० २।६।२।१६)। **समोप्य=समं न्यस्य।**

## वह्
- {समावह्}
- वह् (वह प्रापणे)।
- 'अपदातीनॄत्विजः समावहन्ति' (तै० ब्रा० ३।८।१।२)। **समावहन्ति=समानयन्ति।**
- 'ता बेह संवहावहै' (ऐ० ब्रा० ८।२७)। **एकत्रावतिष्ठेवहि, अन्योन्येन सह वर्तेवहि (शार्मण्यकोषः)। जीविकोपायं सम्पादयावहै इति तु सायणः।**

## विज्
- {समाविज्}
- विज् (ओविजी भयचलनयोः)।
- 'समाविग्नास्तु ताः सर्वाः पुनरेव नराधिप' (हरि० १।२६।३५)। **समाविग्नाः=उद्विग्नाः।**

## विश्
- {समाविश्}
- विश् (विश प्रवेशने)।
- 'गत्युपसर्गकर्मप्रवचनीयसंज्ञाभिः सह निपातसंज्ञा समाविशति' (पा० १।४।५६ सूत्रे काशिका)। **समावेशः सहावस्थानम्।**
- 'शय्यासनेऽध्याचरिते श्रेयसा न समाविशेत्' (मनु० २।११९)। **नाक्रामेत्, नाध्यासीतेत्याह।**
- 'ग्लानिश्चैनं समाविशत्' (भा० आदि० २२३।६७)। **समाविशत्=अभिव्याप्नोत्।**
- 'प्रमत्तमर्था हि नरं समन्तात्त्यजन्त्यनर्थाश्च समाविशन्ति।' **समागच्छन्तीत्याह।**
- 'लङ्कां समाविशद्रात्रौ वदमानोऽरिदुर्गमाम्' (भट्टि० ८।२७)। **समाविशत्=प्राविशत्। नार्थः समाङ्भ्याम्। अस्थाने च तौ।**
- 'तांस्तान् धर्मविधींस्तत्र भ्रातरस्ते समाविशन्' (रा० ७।१०।२)। **तत्तदनुष्ठानपरा बभूवुरित्यर्थः।**
- 'यस्मिन्कृत्यं समावेश्य निर्विशङ्केन चेतसा' (पञ्चत० १।८५)। **समावेश्य=न्यस्य=समर्प्य।**
- 'व्याकरणेपि कर्तव्यं हर्तव्यमित्यत्र प्रत्ययकृत्कृत्यसंज्ञानां समावेशः' **(सहावस्थानम्)।**
- 'हिमवति दिव्यौषधयः शीर्षे सर्पः समाविष्टः' (मुद्रा० १।२१)। **समाविष्टः=स्थितः।**

## वृ
- {समावृ}
- वृ (वृञ् वरणे)।
- 'तान् परिधानेन वाससा समावृणोत्' (भा० वन० ६१।१४)। **समावृणोत्=आच्छादयत् संवीतवान्।**
- 'स शब्दः प्रदिशः सर्वा दिशः खं च समावृणोत्' (भा० द्रोण० १८।३)। **समावृणोत्=व्याप्नोत्, प्राति स्म।**
- 'ततः शर्यातिसैन्यस्य शकृन्मूत्रे समावृणोत्' (भा ० वन० १२२।१४)। **समावृणोत्=उपारुणत्=व्यहन्।**
- 'रजसा संवृते लोके शरजालसमावृते' (भा० द्रोण० ९८।५६)। **आङोऽधिकस्याधिकोर्थः। समन्तात् सुष्ठु वृते इत्यर्थः।**

## वृज
- {समावृज}
- वृज (वृजि वृजी वर्जने)।
- 'तेजसैव ब्रह्मणो भक्तो राष्ट्रं परिगृह्णात्येकधा समावृङ्क्ते' (तै ० सं० २।१।२।९)। **समावृङ्क्ते=आत्मानं प्रत्याकर्षति, स्ववशे कुरुते।**

## वृत्
- {समावृत्}
- वृत् (वृतु वर्तने)।
- 'समाववर्ति विष्ठितो जिगीषुः' (ऋ० २।३८।६)। **प्रत्यावर्तते, पुनः समवैतीति वा।**
- 'अथ समाववृते कुसुमैर्नवैः …मधुः' (रघु० ९।२४)। **समाववृते=प्रत्याववृते।**
- 'गुरुणा च समनुज्ञातः समावर्तेत वै द्विजः' (भा० अनु० १४१।३७)। **समावर्तेत वेदव्रतसमाप्तिलक्षणं स्नानमाचर्य गृहं प्रति निवर्तेतेत्याह। चाभ्यनुज्ञात इति पाठान्तरम्।**
- 'तथापि लोके कर्माणि समावर्तन्ति भारत' (भा० शां० ३२।२१)। **समृध्यन्तीत्याह।**
- 'एति समावर्तन्ते (पशवः) ' (श० ब्रा० १।४।१।६)। **समावर्तन्ते=प्रत्यावर्तन्ते।**
- 'स एव हि महतीं सेनां समावर्तयदाहवे' (भा० द्रोण० २४।४)। **समावर्तयत्=समानयत्, समगमयत्।**
- 'सं ते गावस्तम आवर्तयन्ति' (ऋ० ७।७९।२)।
- 'नानादेशसमावृत्ताः क्षत्रिया यत्र संजय' (भा० शल्य० २।४४)। **समावृत्ताः=संगताः=समेताः।**
- 'उदीचि प्रथमसमावृत्त आदित्ये' (नि० ७।२३।१०)। **उत्तरायणं गते सूर्ये इत्यर्थः।**
- 'गुरुणाऽनुमतः स्नात्वा समावृत्तो यथाविधि' (मनु० ३।४)। **समावृत्तः=गृहं प्रतिनिवृत्तो ब्रह्मचारी।**
- 'सर्वलोक समावृत्तः पिप्रीषुः फलमुत्तमम्' (भा० सभा० ३५।१०)। **सर्वैरुपायनप्रदैर्लोकः समावृत्तो वेष्टितः।**
- 'कस्मात्त्वं कृतसमावर्तो बटुरिव त्वरसे' (अवि० ४)।
- 'सोऽयं लोकसमावर्तो मर्त्यानां भरतर्षभ' (भा० स्त्री० ७।६)। **समावर्तः=आवर्तः। अनर्थकः सम्शब्दः।**

## वे
- {समावे}
- वे (वेञ् तन्तुसन्ताने)।
- 'आदित्य इमाल्ँलोकान्त्सूत्रे समावयते' (श० ब्रा० ८।७।३।१०)। **समावयते=बध्नाति।**

## व्यध्
- {समाव्यध्}
- व्यध् (व्यध ताडने)।
- 'महावातसमाविद्धा महानौरिव सागरे' (भा० कर्ण० ८०।१७)। **समाविद्धा=प्रक्षिप्ता।**

## श्रु
- {समाश्रु}
- श्रु (श्रु श्रवणे)।
- 'मातामहे समाश्रौषीद्राज्यशुल्कमनुत्तमम्' (रा० २।१०७।३)। **समाश्रौषीत्=प्रतिज्ञातवान्।**

## श्लिष्
- {समाश्लिष्}
- श्लिष् (श्लिष आलिङ्गने)।
- 'समाश्लिष्यदसम्भ्रान्तः सूतपुत्रं वृकोदरः' (भा० द्रोण० १३१।३८)। **आलिङ्गत्, पर्यष्वजत, उपागूहत् इत्यर्थः।**
- 'समाश्लिषद् ब्राह्मणकुलम्' (पा० ३।१।४६ सूत्रभाष्ये)। **समाश्लेषः प्रत्यासत्तिः। समवैदित्यर्थः।**

## श्वस्
- {समाश्वस्}
- श्वस् (श्वस प्राणने)।
- 'समाश्वस मुहूर्त्तं तु शक्यं वस्तुमिह त्वया' (रा० ३।४७।२२)। **समाश्वस विश्रान्तिं कुरु।**

## सञ्ज्
- {समासञ्ज्}
- सञ्ज् (षञ्ज सङ्गे)।**
- 'ततः स भगवांस्तस्य स्कन्धे बाहुं समासजत्' (भा० उ० १०५।२२)। **समासञ्जयत्। सजतिरिह सकर्मकः प्रयुक्तः। अनुपसर्गस्तु प्रायेणाकर्मकः।**

## सद्
- {समासद्}
- सद् (षद्लृ विशरणगत्यवसादनेषु)।
- 'समासीदाम कालिन्दीं तरज्जननिरन्तराम्' (बृ० श्लो० सं० ८।२१)। **प्राप्नुमेत्यर्थः।**
- 'क्षत्रियान्तकरं राममेकमेकः समासदम्' (भा० उ० १७९।११)। **संमुखः सन्प्रापम्।**
- 'रथेन रामं महता खरस्ततः समाससादेन्द्र इवोद्यताशनिः' (रा० ३।२६।३८)। **युयुत्सया समाजगामेत्याह।**
- 'परस्परं समासाद्य ब्रह्मदण्डबलात्कृतान्' (भा० मौ० १।९)। **समासाद्य=सङ्घर्षं प्राप्य।**
- 'पाण्डवाः कौरवाः सर्वे समासाद्य परस्परं' (भा० स्त्री० ८।३८)। **प्रातिभट्येन सङ्गत्येत्यर्थः।**

## स्था
- {समास्था}
- स्था (ष्ठा गतिनिवृत्तौ)।
- 'इन्द्रियाणां जये योगं समातिष्ठेद् दिवानिशम्' (मनु० ७।४४)। **समातिष्ठेत्=आतिष्ठेत्=कुर्यात्।**
- 'व्रात्यस्तोमैरिष्ट्वा त्रैविद्यवृत्तिं समातिष्ठेयुः' (लाट्या० श्रौ० ८।६।२९)। **उक्तोऽर्थः।**
- 'स एव कुन्ददन्ताख्यो द्विजः पार्श्वे समास्थितः' (यो० वा० ६(२)।१८५।१७)। **समास्थितः=स्थितः।**

## हन्
- {समाहन्}
- हन् (हन हिंसागत्योः)।
- 'एको दृषदुपले समाहन्ति' (श० ब्रा० १।१।४।१३)। **इतरेतरं ताडयति, सञ्शिञ्जयति।**
- 'शेषेणापि समाहताः' (भा० सभा०)। **समाहताः संहतिं प्राप्ताः।**
- 'सा भूमिर्बहुभिर्यानैः रथनेमिं समाहता' (रा० २। १०३।४०)। **समाहता=अभिहता। समाघात:=सङ्ग्रामः। अभ्यामर्दसमाघातसङ्ग्रामाभ्यागमाहवा इत्यमरः।**

## हृ
- {समाहृ}
- हृ (हृञ् हरणे)।
- 'तृष्णासन्त्यागं च समाहरेत्' (यो० वा० ५।२४।५२)। **कुर्यादित्यर्थः।**
- 'नासाद्यते ह्यनभ्यस्ता…तस्मादेनां समाहरेत्' (यो० वा० ५।२४।२१)। **अभ्यासेन स्थिरी कुर्यादित्यर्थः।**
- 'नानावाक्यसमाहारसमवायविशारदैः' (भा० आदि० ७०।४३)। **नानावाक्यानामेकशाखागतानां समिधो यजतीत्यादिप्रयाजाद्यङ्विधिपराणां प्रयोगविधिना दर्शपौर्णमासाभ्यां यजेतेत्यादिना एकवाक्यत्वं समाहारः (नील०)। समाहारः समुच्चयः (अमरः)। अनेकस्यैकत्राध्यावापः समाहारः (स्वामी)।**
- 'यच्च पूर्वं समाहारे यच्च पूर्वं परे परे' (भा० शां० १०४।१५)। **समाहारे=(राज्ञां) समुदाये।**
- 'तं वयं वै समाहर्तुं क्रतुं शक्ताः कथं चन' (रा० १।५८।४)। **समाहर्तुमाहर्तुम् अनुष्ठातुम्। समाहरणं हि यज्ञानुष्ठानार्थं संभारसमाचयनं भवति मुख्यया वृत्त्या, गोण्या तु यज्ञानुष्ठानमाह। तादर्थ्यात्ताच्छब्द्यम्।**
- 'इह हि शास्त्रे दृष्टान्यष्टादश तीर्थानि राज्ञाम्। तद्यथा-मन्त्रिपुरोहित…समाहर्तृ…' (तन्त्रा० ३। उपक्रमे)। 
- 'प्रशास्ता समाहर्ता संविधाता लेखकः साक्षी च' (को० अ० )। **समाहर्ता प्रजाभ्यो द्रव्यमुद्गृह्य कीकृत्य राज्ञेऽर्पयिता।**

## ह्वे
- {समाह्वे}
- ह्वे (ह्वेञ् स्पर्धायां शब्दे च)।
- 'तस्मात्ते वर्तयिष्यामि तयोरेव (वाङ्मनसयोः) समाह्वयम्' (भा० आश्व० २१।१३)। **सम्यक् सुखमाह्वयन्ते विजिगीषवोऽस्मिन्निति समाह्वयः संवादः (नील०)।**
- 'अप्राणिभिर्यत्क्रियते तल्लोके द्यूतमुच्यते्। प्राणिभिः क्रियमाणस्तु स विज्ञेयः समाह्वयः' (मनु० ९।२२३)॥ **प्राणिद्यूतं समाह्वयः (अमरः)।**
