+++
title="१५२ उद्"

+++

## अच्
- अच् (अचु यतिपूजनयोः)।
- 'अथ या घृतकुल्या तस्यै हिरण्ययाः पुरुषा हिरण्ययैः चमसैः सर्वान्कामानुदचिरे' (जै० ब्रा० १।४२)। **उदचिरे उदवतवन्तः। अत्रैव (१।४४) उदचन्त, उदाचीरिति प्रयोगौ स्थितौ।**

## अज्
- अज् (अज गतिक्षेपणयोः)।  
- 'यो गा उदाजदपधा बलस्य' (ऋ० २।१२।३)। **उदाजत् निरकालयत्।**
- 'यो वो ब्रह्मिष्ठः स एता गा उदजताम्' (वृ० उ० ३।१।१)।  
- 'ब्रह्मगवीरुदजसे' (बृ० उ० ३।७।१)।
- 'उद् गा आजदभिनद् ब्रह्मणा वलम्' (ऋ० २।२४।३) **उक्तोऽर्थः।**
- 'उच्छुक्रमत्कमजते सिमस्मात्' (ऋ० १।९५।७)। **उदजते=उद्धरते।**
- 'अवीरघ्नीरुदजन्त्वापः' (अथर्व० १४।१।३९)। **उदजन्तु निः सरन्तु।**

## अञ्च्
- अञ्च् (अञ्चु गतिपूजनयोः)।
- 'महान्तं कोशमुदचा निषिञ्च' (ऋ० ५।८३।८)। **उदच=उदञ्च। उद्गृहाण, उन्नमय, उन्नय।**
- 'महान्तं कोशमुदचाभिषिञ्च' (अथर्व० ४।१५।१६)। **उदच=उद्धरेति सायणः।**
- 'पूर्णात्पूर्णमुदच्यते' (बृ० उ० ५।१)। **उद्रिच्यत उद्गच्छतीति शङ्करः।**
- 'उदक्तमुदकं कूपात्' (कौमुदी)। **उद्धृतमित्यर्थः।**
- 'जगदालोक्य तत्तादृग् उदक्तोपप्लवाप्लुतम्' (यो० वा० ६(२)१३४।३६)। **उदञ्चतिरिहोर्ध्वगत्यर्थः। उदक्ता उत्थिताः (उपप्लवाः)।**
- 'उदकमुदञ्चन्निह कूपे कोपि निष्कलो ममैकशरणभूतः पतितः' (दशकु०)। **उदञ्चन् उद्गमयन्नित्यर्थः।**
- 'एकैकमेव पादमुदच्य तिष्ठति' (अश्वः) (श० ब्रा० ५।१।४।५)। **उदच्य उदग्रं कृत्वा। उदकोदञ्चनः। उदकमुदच्यतेऽनेनेति। पानीयोद्धरणपात्रम्। तैलोदङ्कः। तैलमुदच्यतेऽस्मिन्निति। कुतुपः, कुतूर्वा।**
- 'ते नो गोपा अपाच्यास्त उदक् त इत्था न्यक्' (ऋ० ८।२८।३)। **उदक् उदीच्याः (दिशः)।**

## अन्
- अन् (अन प्राणने)।
- 'उदानिषुर्महीरिति तस्मादुदकमुच्यते' (अथर्व० ३।१३।४)।  **उदानिषुरुच्छ्वसितवत्यः।**
- 'इमाः प्रजाः प्राणत्यश्चोदानत्यश्चान्तरिक्षमनुचरन्ति' (श० ब्रा० ३।८।३।२)। **उदानत्य उच्छ्वासं कुर्वत्यः।**
- 'ऋचा प्राणिहि यजुषा समनिहि साम्नोदनिहि' (शां० गृ० ९।२४।२)। **उदनिहि उदानाख्यः श्वासस्ते प्रेर्तामित्याह।**

## अव्
- अव् (अव रक्षणगत्यादिषु)।
- 'अस्माकमंशमुदवा भरे भरे' (अथर्व० ७।५२।४)। **सङ्ग्रामे सङ्ग्रामेऽस्माकं भागमुदव उद्गमयेत्याह।**
- 'भगेमां धियमुदवा ददन्नः' (ऋ० ७।४१।२)। **उदव=अवधेहि।**
- 'कुर्कुराविव कूजन्तावुदबन्तौ वृकाविव' (अथर्व० ७।१००।२)।  **(वत्सान्) उद्गृह्य गच्छन्तौ, प्रच्छन्नचारिणवुपशयस्थाविति वा।**
- 'यज्ञेयज्ञे न उदव' (ऋ० ५।५।९)। **उदव उच्चै रक्ष। उरु नः शर्म यच्छेत्युक्तं भवति।**

## अस्
- अस् (असु क्षेपे)।
- 'अथैतान्यजमानोऽञ्जलौ समोप्य। ऊर्ध्वानुदस्यति' (श० ब्रा० २।६।२।१६)। **उदस्यति उत्क्षिपति।**
- 'पुच्छमुदस्यति उत्पुच्छयते' (पा० ३।१।२० सूत्रवृत्तौ)।
- 'इत्थं विहृत्य वनिताभिरुदस्यमानं' (वारि) (कि० ८।५५)।  **उक्तोऽर्थः।**
- 'तदुदस्तमलातं तु भीमः प्रहरतां वरः। पदा सव्येन चिक्षेप' (भा० वन० ११।४५)। **उदस्तमुत्क्षिप्तम्।**
- 'उदस्ताधोरणः' (दशकु० ३४)। **उदस्तोऽधः क्षिप्तः। अस्थान उच्छब्दः।**
- 'प्रह्लादो ह वै कायाधवः। विरोचनं स्वं पुत्रमुदास्यत्' (तै० ब्रा० १।५।१०।७)। **उदास्यत् हस्तेनोद्धृत्य भूमावपातयत्।**
- 'प्रजापति र्वै प्रजाकामस्तपोऽतप्यत। स हिरण्यमुदास्यत्' (तै० ब्रा० ३।११।८।६)। **उदास्यत् उदपादयत्।**

## अंश्
- अंश् (अंश विभाजने)।
- 'इन्द्र स्थातर्हरीणां नकिष्टे पूर्व्यस्तुतिम्। उदानंश शवसा न भन्दना' (ऋ० ८।२४।१७)॥ **उदानंश संबिभजे साधारणीचक्रे।**

## अश्
- अश् (अशू व्याप्तौ)।
- 'को वो महान्ति महतामुद् अश्नवत्' (ऋ० ५।५९।४)। **उदश्नवत् व्यश्नवत् व्यश्नुवीत प्राप्नुयात्। अश्नवत् इति पञ्चमे लकारे रूपम्।**

## आप्
- आप् (आप्लृ व्याप्तौ)।
- 'महाकर्म भरतस्य न पूर्वे नापरे जनाः। दिवं मर्त्या इव हस्ताभ्यां नोदापुः पञ्च मानवाः' (ऐ० ब्रा० ८।२३)। **नोदापुः=नोच्चैरासादयामासुः। ऊर्ध्वं प्रसारिताभ्यां हस्ताभ्यां नाधिजग्मुरित्युक्तं भवति।**
- 'दिवं मा इव बाहुभ्यां नोदापुः पञ्च मानवाः' (श० ब्रा० १३।५।४।१४)। **उक्तोर्थः।**

## आस्
- आस् (आस उपवेशने)।
- 'विधाय वैरं सामर्षे नरोऽरौ य उदासते' (शिशु० २।४२)। **उदासते उपेक्षन्तेऽनास्थास्तिष्ठन्ति, ताटस्थ्येन वर्तन्ते।**
- 'तत्किमित्युदासते भरताः' (मालती० १)। **उदासतेऽचेष्टाः स्थिताः।**
- 'उदासीनो निरीक्षस्व न कार्यः संभ्रमस्त्वया' (भा० आदि १५४।२०)। **उदासीनो वीतचिन्तः।**
- 'अनन्तरमरिं विद्यादरिसेविनमेव च। अरेरनन्तरं मित्रमुदासीनं तयोः परम्' (मनु० ७।१५८)॥ **उदासीनो न मित्रं न चामित्रः।**
- 'यदा यजमानः समे यियक्षते तदा समे यजेतेति वचनमुदास्ते। स्वार्थस्य प्राप्तत्वात्' (याज्ञ० १।८१ मिताक्षरायाम्)। **उदास्ते प्रचोदनापराङ्मुखमवतिष्ठते। प्रेरकं न भवतीत्यर्थः।**

## इ
- इ (इण् गतौ)।
- 'उदसौ सूर्यो अगादुदयं मामको भगः' (ऋ० १०।१५९।१)। **उदगात् उदगमत्, आक्रामत।**
- 'चित्रं देवानामुदगादनीकम्' (ऋ० १।११५।१)।
- 'आदित्यः पुरस्तादुदेति पश्चादस्तमेति' (भाष्ये)।
- 'उदेति सविता तामस्ताम् एवास्तमेति च' (सुभाषितम्)।
- 'पूर्वस्यां दिश्युदयं याति। तथात उदेति (पशुः) तथा संजीवति' (श० ब्रा० ३।८।२।२७)। **उदेति उत्तिष्ठति।**
- 'आगादुदगादयं जीवानां व्रातमप्यगात्' (अथर्व० २।९।२)। **उदगात् उदस्थात्।**
- 'उदगात्कठकौथुमम् (अनुवादे चरणानाम् २।४।३ इत्यत्र वृत्तावुदाहरणम्)। **उदयः प्रक्रम उद्भवः।**
- 'समूलघातमध्नन्तः परान्नोद्यन्ति मानिनः' (शिशु० २।३३)। **नोद्यन्ति नाभ्युदयन्ते।**
- 'उदेति पूर्वं कुसुमं ततः फलम्' (शा० ७।३०)। **उदेति निष्कसति, उद्भवति, उत्पद्यते, जायते।**
- 'उद्रथानां जयतां यन्तु घोषाः' (ऋ० १०।१०३।१०)। **उद्यन्तु उच्चैर्यान्तु।**
- 'उदेति ह वै सर्वेभ्यः पाप्मभ्यो य एवं वेद' (छां० उ० १।६।७)। **उदेति निष्क्रामति। निर्मुच्यत इत्यर्थः।**
- 'सा पृथिवीमुदैत्' (गो० ब्रा० पूर्व० २।२१)। ** (समुद्रान् निर्याय) पृथिव्या उपर्यांगच्छदित्यर्थः।**
- 'समानमेतदुदकमुच्चैत्यव चाहभिः' (ऋ० १।१६४।५१)। **उदेति उच्छलति उत्क्रामति। अवैति=अधो गच्छति।**
- 'वत्सेश्वरात्पुनरुदेष्यति चक्रवर्ती' (कथा० २६।२८०)। **उदेष्यति जनिष्यते।**
- 'न प्रभातरलं ज्योतिरुदेति वसुधातलात्' (शा० १।२१)। **उदेति उत्तिष्ठति।**
- 'तस्मिन्खलु प्रपीड्यमाने यत्तैलमुदियात्' (चरक० वि० ७।२९)।  **उदियात् निरियात् निष्क्रामेत्।**
- 'आत्मोदयः परग्लानिः' (शिशु० २।३०)। **परज्यानिरिति पाठान्तरम्। आत्मोदयः स्वस्य समुन्नतिः समृद्धिः।**
- 'सप्त दोषाः सदा राज्ञा हातव्या व्यसनोदयाः' (भा० उ० ३३।९१)। **उदयः फलं विपाकः।**
- 'नोदात्तस्वरितोदयमगार्ग्यकाश्यपगालवानाम्' (पा० ८।४।६७)।  **उदात्तोदयम् उदात्त उत्तरो यस्मात्तत्। उदयशब्दः परशब्दसमानार्थः प्रातिशाख्येषु प्रसिद्धः।**
- 'उत्तमानुत्तमेषूदयेषु' (ऋक्० प्रा० ४।३)। **आपद्यन्त इति शेषः।**
- 'अभिगम्योदयं तस्य कार्यस्य प्रत्यवेदयत्' (भा० वन० २८२।२२)। **उदयः प्रक्रमः, प्रारम्भः।**
- 'पर्याप्तः परवीरघ्न यशस्यस्ते बलोदयः' (रघु० ५।५६)। **बलोदयो बलाभिवृद्धिः।**
- 'आजीवन्स्वेच्छया दण्ड्यो दाप्यस्तं चापि सोदयम्' (याज्ञ० २।६७)। **उदयो वृद्धिः कुसीदम्।**
- 'तस्माद्यत्नात्प्रतीक्षन्ते कालस्योदयमागतम्' (भा० वि० २७।६)। **कालस्योदयम् औपयिकमवसरम्।**
- 'हस्ते गृहीत्वा सहराममच्युतं नीत्वा स्ववाटं कृतवत्यथोदयम्' (भा० पु० १०।११।२०)। **उदयं जन्मोत्सवम्।**
- 'अथवा मर्षयिष्यामि क्रोधमद्य निशामिमाम्। गृह्यतामुदयः स्वैरं कामभोगेषु वानर' (रा० ४।९।६९)॥
- 'विभ्रष्टहर्षा पिहितापणोदया' (अयोध्या) (रा० २।४८।३७)। **उदयो निर्गमद्वारम्।**
- 'संमानं मेनिरे सर्वाः प्रहर्षोदितचेतसः' (रा० १।१६।३०)। **उदितं विकस्वरम्।**
- 'तां रात्रिमुषितं रामं सुखोदितमरिन्दमम्' (रा० ६।१२१।१)।  **सुखोदितं सुखं शयनादुत्थितम्।**
- 'अयमनघ तवोदितः प्रियार्थम्' (रा० ६।८३।४४)। **उदितः=उत्थितः=उद्युक्तः सज्जः।**
- 'अविहतगतिर्दैवोद्रेकादुदित्वरविक्रमः' (शि० भा० १४।१०६)।  **उदित्वर उदयशीलः, वर्धिष्णुः।**
- 'त्रिवृदुदयना' (यज्ञाः) (श० ब्रा० १।३।५।६)। **त्रिवृदन्ता इत्यर्थः।**
- 'यज्ञस्य वा निशितिं वोदितिं वा' (ऋ० ६।१५।११)। **उदिति र्वाक्।**
- 'राद्धिः समृद्धिरव्यृद्धिर्मतिरुदितयः' (अथर्व० १०।२।१०)।  **उदितिरूर्ध्वगतिः। अवसानं तिरोधानं वेति संस्कृतशार्मण्यकोषः।**
- 'उदिते ऽनुदिते वा' (जुहोति) (वाराहश्रौ० १।४।२।९)।
- 'ऋकार उदये कण्ठ्यौ' (ऋक् प्रा० ११।११)। **उदये=परभूते। उदेति उपरि आगच्छतीत्युदयः परः।**
- 'प्राणमेवानु प्रयन्ति प्राणमनूद्यन्ति' (तै० स० ६।५।८)। **उद्यन्ति समापयन्ति। अनुः सहार्थे।**
- 'स गिरिमुदैत्' (ऋ० सं० २।३।३।१)। **उदैत् ऊर्ध्वमगच्छत्, उदपतत्।**
- 'श्रीमद्भिरुदितोदितैः' (हरि० २।२२।१६)। **उदितेन कथाप्रसङ्गेन उदितैरुद्भटै प्रकाशैरिति नीलकण्ठः।**  

## इङ्ग्
- इङ्ग् (इगि गतौ)।
- 'ताः (अपः) सव्ये पाणौ कृत्वा दक्षिणेनोदिङ्गयति' (श० ब्रा० १।१।३।७)। **उदिङ्गयति उच्छालयति।**
- 'नातिव्यक्तं न चाव्यक्तमेवं वर्णान् उदिङ्गयेत्' (तै० प्रा० २।५)। **उदिङ्गयेत् उच्चारयेत्।**
- 'आनशे व्यानश इति त्रिरुदिङ्गयति' (तै० ब्रा० १।१।८।६)। **उदिङ्गयति ऊर्ध्वं चलयति।**

## ईक्ष्
- ईक्ष् (ईक्ष दर्शने)।
- 'प्रच्छन्नं वा प्रकाशं वा सर्वमग्निरुदीक्षते' (रा० ६।३।१११)। **उदीक्षते सम्पश्यति।**
- 'यूपस्याग्रमुदीक्षते' (भा० श्रौ० ७।८।१३)। **उदीक्षते उच्चक्षुः सन्नीक्षते। स्थाने खलूच्छब्दः।**
- 'त्रीणि तेजांसि नोच्छिष्ट उदीक्षेत कदाचन। सूर्याचन्द्रमसौ चैव नक्षत्राणि च सर्वशः' (भा० अनु० १०४।६३)। **उक्तोऽर्थः।**
- 'गगनस्थं विनिः श्वस्य दिवाकरमदैक्षत' (भा० आदि० १३७।८)।  
- 'सूर्यमुदीक्षते' (श० ब्रा० १।९।३।१५)।
- 'उन्नम्य वदनं भीरुः शिंशपां तामुदैक्षत' (रा० ५।३१।२६)। **उन्नम्य वदनमित्युक्त उच्छब्दोऽत्र गतार्थः।**
- 'न विण्मूत्रमुदीक्षेत' (मनु० ४।७७)। **न निध्यायेत्। न निरीक्षेत। उदीक्षणं वर्णादिना निरूपणम्। निरूपणं च चिरकालप्रेक्षणेन भवतीति निषिध्यत इति मेधातिथिः।**
- 'त्रीणि वर्षाण्युदीक्षेत कुमार्यृतुमती सती' (मनु० ९।९०)। प्रतीक्षेत।
- 'भरतस्त्वामुदीक्षते' (रा० ६।१०९।५)। **उक्तोऽर्थः।**
- 'सत्येनातिपरीताङ्गा नोदीक्षन्ते स्म किञ्चन' (भा० सभा० ६७।२२)। **नोदीक्षन्ते न किमपि प्रतिपद्यन्ते। प्रतिपत्तिमूढास्तिष्ठन्तीत्याह।**
- 'अथैनं सूर्यमुदीक्षयति' (पा० गृ० २।२)। **उदीक्षमाणं प्रयुङ्क्ते। अर्थस्त्वभिव्यक्तः।**
- 'उदीक्षमाणः पृतनां जयामि युधि वासव' (भा० शां० ९८।९)। **उदीक्षमाणो दृशमुन्नमय्य पश्यन्नित्यर्थः।**
- 'किं गतेन यदि सा न जीवति प्राणिति प्रियतमा तथापि किम्। इत्युदीक्ष्य नवमेघमालिकां न प्रयाति पथिकः स्वमन्दिरम्' (भर्तृ० २।६६)॥
- 'तस्याः शङ्कां भयं दुखं मुहूर्तमपि नोत्सहे। मनसि प्रतिसंजातं सौमित्रेऽहमूदीक्षितुम्' (रा० २।२२)॥ **उपेक्षितुम् इति पाठान्तरम्। तज्ज्यायः। उदीक्षितुं द्रष्टुम्।**
- 'उदीक्षितुं रावण नेह युक्तः स संयुगे राघवगन्धहस्ती' (रा० ३।३१।४६)। **चक्षुरुन्नमय्य ईक्षितुमित्यर्थः।**
- 'अभ्यकीर्यन्त वृन्दानि दामग्रन्थिमुदीक्ष्यतम्' (भा० वि० १९।२३)।  **उदीक्ष्य दूरतो दृष्ट्वा।**
- 'द्विपद्वीपिशरण्यानामरण्यानामुदीक्षणम्' (शि० भा० १९।१८)। **उदीक्षणं वीक्षणम्।**
- 'युधिष्ठिरमुदीक्षन्तः सेहुर्दुःखमनुत्तमम्।' (भा० वन० २५९।७)।  **युधिष्ठिरमुखप्रेक्षिणः सन्तः।**
- 'जहास शक्रं च शनैरुदैक्षत' (भा० आदि० १९७।१६)। **उदैक्षत उच्चक्षूभूयालोकयत्।**
- 'व्रीडादनु देवीमुदीक्ष्य मन्ये संन्यस्तदेहः स्वयमेव कामः' (कु० ७।६७)। **उक्तोऽर्थः।**
- 'तव मौनमुदीक्ष्य माधवो भविता काकुवचःपरायणः (पारिजात० ३।१६)। **उदा नार्थः।**

## ईर्
- ईर् (ईर गतौ)।
- 'उदग्ने शुचयस्तव शुक्रा भ्राजन्त ईरते' (ऋ० ८।४४।१७)। **उदीरते उच्चरन्ति।**
- 'उदस्य केतवो दिवि शुक्रा भ्राजन्त ईरते' (अथर्व० १३।२।१)। **उदीरते उत्पतन्ति।**
- 'उदीर्ष्व नार्यभि जीवलोकम्' (ऋ० १०।१८।८)। **उत्तिष्ठेत्येवाह।**
- 'उदीरतामवर उत् परास उन्मध्यमाः पितरः सोम्यासः' (ऋ० १०।१५।१)। **उक्तोऽर्थः।**
- 'पृथग्घोषा उलुलयः केतुमन्त उदीरताम्' (अथर्व० ३।१९।६)।  **उदीरताम् उद्गच्छन्तु।**
- 'उदैरत रणितानि' (दशकु० १२३)। **उदतिष्ठन्, उदचरन्।**
- 'उदीरय कवितमं कवीनाम्।' (ऋ० ५।४२।३)। **उदीरय कीर्तय।**
- 'कुसुमं कृतदोहदस्त्वया यदशोकोऽयमुदीरयिष्यति' (रघु० ८।६२)।  **उदीरयिष्यति उद्गमयिष्यति।**
- 'उदीरयेतां ब्राह्माणि दिव्यान्यस्त्राण्यनेकशः' (भा० द्रोण० १९२।३१) **उदीरयेताम् प्राक्षिपेताम्। आडभावश्छान्दसः। छन्दोवत्कवयः कुर्वन्ति।**
- 'उदीरयामास सलीलमक्षान्' (रघु० ६।१८)। **प्रावपदित्यर्थः।**
- 'उदैरयच्छिरः' (सर्पः) (दशकु० २०३)। **उदस्थापयत्, फणामकरोदित्यर्थः।**
- 'उदीराणा उतासीनाः' (अथर्व० १२।१।२८)। **उदीराणा उत्तिष्ठन्तः।**
- 'उदीर्यमाणमस्त्रं तद् विश्वामित्रस्य धीमतः' (रा० १।५५।२२)।  **उदीर्यमाणं विसृज्यमानम्।**
- 'सोदीर्णोऽभिहतौ वक्त्रमापद्य मारुतः' (पा० शि० ९)। **उदीर्ण उत्थितः।**
- 'ब्रह्म क्षत्रेण संसृष्टं क्षत्रं च ब्रह्मणा सह। उदीर्णे दहतः शत्रून् वनानीवाग्निमारुतो' (भा० वन० २६।१०)। **उदीर्णे प्रवृद्धे।**
- 'त्रैलोक्यमासीत्संत्रस्तं ब्रह्मास्त्रे समुदीरिते' (रा० १।५६।१५)।  **समुदीरिते प्रयुक्ते।**
- 'उदीरितोऽर्थः पशुनापि गृह्यते' (हितोप० २।४९)।  **उदीरितः शब्दोक्तः।**
- 'तैस्तत्र परिधावद्भिश्चरणोदीरितं रजः' (भा० सौ० ८।९६)।  **उदीरितमुत्थापितमुद्धतम्।**
- 'खुरैरुदीरितो रेणुर्दिवं प्रच्छाद्य तिष्ठति' (रा० २।९३।१५)।  **उक्तोऽर्थः।**
- 'स हि देवैरुदीर्णस्य रावणस्य वधार्थिभिः' (रा० २।१।७)। **उदीर्णस्य दृप्तस्य।**
- 'अदैन्यमनुदीर्णत्वमनुद्वेगो व्यवस्थितिः' (भा० शां० २७४।१८)।  **अनुदीर्णत्वं दर्पाहङ्कारराहित्यम्।**
- 'उद्धातः प्रणवो यासां न्यायैस्त्रिभिरुदीरणम्' (कु० २।१२)।  **उदीरणमुच्चारणं शंसनम्।**
- 'कुनृपोदीरणोद्भूतो गिरः पाप्माऽपनेष्यते' (राज० ८।४९)। **उदीरणं कीर्तनम्।**
- 'अग्निर्वा इतो वृष्टिमुदीरयति' (तै० सं० २।४।१०।२)। **उदीरयति ऊर्ध्वं गमयति (आहुतिभिः)। वृष्टिमुदकम्।**
- 'उदीरयामास सलीलमक्षान्' (रघु० ६।१८)। **उदीरयामास प्रोवाप प्रचिक्षेप।**
- 'अग्निमुदर्यमुदीरयति' (चरक० वि० ३।४२)। **उदीरयति वर्धयति।**
- 'लोभात् क्रोधः प्रभवति परदोषैरुदीर्यते' (भा० शां० १६३।७)। **उदीर्यत उद्दीप्यते।**
- 'तिसृभिस्त्वमवस्थाभिर्महिमानमुदीरयन्' (कु० २।६)। **उदीरयन् उद्भावयन् प्रकटयन्।**
- 'सर्वं तु दुःखं मम लक्ष्मणेदं शान्तं शरीरे वनमेत्य शून्यम्। सीतावियोगात्पुनरप्युदीर्णम्' (रा० ३।६३।६)॥ **उदीर्णमुत्थितम्।**
- 'समुत्पपाताथ सदस्युदीरितो द्विजातिमुख्यर्हविषेव पावकः' (रा० ५।५७।२)। **उदीरितः प्रेरित उद्दीप्तः।**

## ईष्
- ईष् (ईष गतिहिंसादर्शनेषु)।
- 'ऊर्ध्वः प्राण उदीषतु' (अथर्व० ११।११।२१)। **उदीषतु निर्गच्छतु उत्क्रामतु।**

## उक्ष्
- उक्ष् (उक्ष सेचने)।
- 'किं तृतीयमेतां दिशमुदौक्षीः' (श० ब्रा० १२।५।३।४)। **उदौक्षीः=उपर्यसिचः।**

## उब्ज्
- उब्ज् (उब्ज आर्जवे)।
- 'उदुब्जैनां महते वीर्याय' (अथर्व० ११।१।७)। **उद्गतशिरस्कां कुर्विति सायणः।**
- 'इन्द्रो वृत्रमहन्। तस्य शीर्षकपालमुदौब्जत्' (तै० सं०)। **उदौब्जत् उत्तानमभवत्।**

## ऊह्
- ऊह् (ऊह वितर्के)।
- 'अथास्य यत्स्वं छन्द आसीदनुष्टुप् तामुदन्तमभ्युदौहदच्छावाकीयामभि' (ऐ० ब्रा० ३।१३)। **उदौहत् अपसारितवान् इति सायणः। उदनैषीदिति भट्ट भास्करः।**
- 'स प्राचोऽङ्गारानुदूहति' (श० ब्रा० १।२।१।५)। **उदूहति निष्कासयति।**
- 'ते वा एते उल्मुके उदूहन्ति' (श० बा० १।८।२।१)। **निष्कासयन्ति, उत्कर्षन्ति।**
- 'ते ऽब्रुवन्। सर्वं वा अयमिदं प्रधक्ष्यति। एनमूर्ध्वमुदूहामेति' (जै० ब्रा० २।५)। **उदूहाम उन्नयाम। ते ऽ पामूर्ध्वं रसमुदौहन्। उदनयन्नित्यर्थः।**

## ऋ
- ऋ (ऋ गतौ)।  
- 'समुद्रादूर्मिर्मधुमाँ उदारत्' (ऋ० ४।५८।१, वा० सं० १७।८९, आप० श्रौ० ५।५।१७।४)। **उदारत् उदगच्छत्।**
- 'अनूनवर्चा उदियर्षि भानुना' (ऋ० १०।१४०।२)। **उदियर्षि उद्गच्छसि उत्पतसि।**
- 'समुद्रादूर्मिमुदियर्ति वेनः' (ऋ० १०।१२३।२)। **उदीरयति, उन्नमयतीत्यर्थः।**
- 'अयं मे पीत उदियर्ति वाचम्' (ऋ० ६।४७।३)। **उदियर्ति समीरयति, प्रयोजयति।**
- 'स भन्दना उदियर्ति प्रजावतीः' (ऋ० ९।८६।४१, नि० ५।२)। **उदियर्ति उदीरयतीति दुर्गः।**

## ऋ
- ऋ (ऋ गतिप्रापणयोः)।
- 'उन्नो वीराँ अर्पय भेषजेभिः' (ऋ० २।३३।४)। **उदर्पय उत्थितान् गवान्निर्गतान् कुरु। उल्लाघान् सम्पादय।**

## ऋच्
- ऋच् (ऋच स्तुतौ)।  
- 'तेषां यद् उदृचं गच्छन्ति' (श० ब्रा० १३।१।६।३)। **उदृचं गच्छन्त्यन्तं गच्छन्तीत्याह।**
- 'अस्य यज्ञस्योदृचि स्वाहा।' (अथर्व० ??।४८।१)। **उत्तमाऽवसानवर्तिनी ऋक् उदृक्। तद्वाचिनाऽनेन शब्देन यागसमाप्तिर्लक्ष्यत इति सायणः।**
- 'आऽस्य यज्ञस्योदृचः' (वा० सं० ४।१०)। **उदृक् अवसानम्॥**

## एज्
- एज् (एजृ कम्पने)।  
- 'उदेजतु प्रजापति र्वृषा शुष्मेण वाजिना' (अथर्व० ४।४।२)।  **उदेजतु उन्नमतु।**

## कम्प्
- कम्प् (कपि चलने)।
- 'आश्लिष्यमाणः प्रियया शङ्करोपि यदाज्ञया। उत्कम्पते सभुवनं स जयत्यसमसायकः' (कथा० १५।२)॥ **उत्कम्पतेऽतितरां देपते।**

## कल्
- कल् (कल गतौ संख्याने च, कल विल क्षेपे)।  
- 'हस्तोत्कलितस्तदाऽसुरो विक्रीडितो यद्वदहिर्गरुत्मतः (भा० पु० ७।८।२६)। **हस्तोत्कलितो हस्तान्निर्गतः।**
- 'प्रहर्षवेगोत्कलितानन–' (भा० पु० ७।८।३५)। **उत्कलितं व्यात्तम्।**
- 'गाव उत्कालितपुंस्का बाहाय च विक्रयाय च स्त्रिय एवावशिष्यन्ते। कः पुनरर्हत्यग्राम्याणां पुंस उत्कालयितुं ये ग्रहीतुमशक्याः कुत एव बाहाय च विक्रयाय च' (पा० १।२।७३ सूत्रे भाष्यम्)। **उत्कालितपुंस्काः=निष्कासितपुम्भावाः।**

## कष्
- कष् (कष हिंसायाम्)।
- 'सीरोत्कषणसुरभिं गन्धमाघ्राय चोर्व्याः' (पूर्वमेघ० १६)। **उत्कषणमुत्खननम्।**

## कस्
- कस् (कस गतौ)।
- 'उत्कसन्तु हृदयान्यूर्ध्वः प्राण उदीषतु' (अथर्व० ११।९।२१)। **शरीरादुद्गच्छन्त्वित्याह। दीर्यन्तामिति वा।**

## काश्
- काश् (काशृ दीप्तौ)।
- 'स उच्चकाशे धवलोदरोदरः' (भा० पु० १।११।२)। **उच्चैश्चकाशे अतितरां दिदीपे।**

## कुच्
- कुच् (कुच सम्पर्चन-कौटिल्यप्रतिष्टम्भ-विलेखनेषु)।
- 'उत्कोचकाश्चौपधिकाः' (मनु० ९।२५८)। **उत्कोचका ये कार्यिभ्यो धनं गृहीत्वा कार्यमयुक्तं कुर्वन्ति (कुल्लूकः)।**
- 'उत्कोचिनां मृषोक्तीनां वञ्चकानां च या गतिः' (भा० द्रोण० ७३।३२)।  **उक्तोऽर्थः।**

## कूज्
- कूज् (कूज अव्यक्ते शब्दे)।
- 'उत्कूजितैः परभृतस्य' (ऋतु० ६।३२)। **तारैः कोकिल-व्याहारैः।**
- 'चक्रवाकवदुत्कूजनम्' (कथा० १०।१३०)। **उक्तोऽर्थः।**

## कुर्द्
- कुर्द् (कुर्द खुर्द गुर्द गुद क्रीडायामेव)।
- 'भिक्षापात्रमुद्दिश्य निमेषादुत्कूर्दितोऽप्राप्त एव भूमौ निपपात' (पञ्चत०)।

## कृ
- कृ (डुकृञ् करणे)।  
- 'संयावः क्षीर-गुडघृतादि-कृत उत्करिकाख्यः पाकविशेषः' (याज्ञ० १।१७३ मिताक्षरायाम्)।
- 'उत्कृतकर्णचूलिकेन…मुखेन' (स्वप्न० २)। **उत्कृता उर्ध्वं कृता।**
- 'कृषिं सुसस्यामुत्कृधि' (काठक० २।३)। **उत्कृधि उत्कृष्टां कुरु।**
- 'उत्करिकोपनाहैश्च स्वेदयेन्मृदुभिः क्षणम्' (चरक० चि० १७।८०)। **उत्करिका स्फोटादीनां विपाकाय कृतो लेपविशेषः।**

## कृत्
- कृत् (कृती छेदने)।  
- 'धार्ष्टद्युम्नेः स शिरश्चोच्चकर्त' (भा० कर्ण० ८२।९)। **उच्चकर्त उच्चिच्छेद।**
- 'त्वच उत्कर्तमवपाकानां संव्रश्चमोषधिवनस्पतीनाम्' (श० ब्रा० १३।७।१।९)। **उत्कर्तमुत्कृत्त्य। णमुलन्तम्।**
- 'स्वयं वा शिश्नवृषणावुत्कृत्य' (मनु० ११।१०४)। **उत्कृत्त्य अपच्छिद्य।**
- 'एतस्य (मृगस्य) उत्कृत्त्यमानस्य' (हितोप०)।  **शकलीक्रियमाणस्य।**
- 'यथा श्रान्तोऽविमुच्यमान उत्कृत्येत' (ऐ० ब्रा० ६।२३)। **उत्कृत्येत हीयेत क्षीयेत।**

## कृत्
- कृत् (कृती वेष्टने)।
- 'पुमाँ एनं तनुते उत्कृणत्ति पुमान् वितत्ने अधि नाके अस्मिन्' (ऋ० १०।१३०।२)। **उत्कृणत्ति उद्वेष्टयति।**
- 'यथा श्रान्तोऽविमुच्यमान उत्कृत्येतैवं यजमाना उत्कृत्येरन्' (ऐ० ब्रा० ६।३३)। **अविमुच्यमानोऽविषीयमाणोऽवियुज्यमानः शकटात्। युग्योऽश्वादिरिति शेषः। उत्कृत्येत स्वयमेवोत्क्रान्तवेष्टनः स्यात्, निर्मुक्तबन्धनो भवेत्। उत्कृत्येत उच्छिद्येतेति तु सायणः।**

## कृष्
- कृष् (कृष विलेखने)।
- 'उत्कर्षति जलात्तस्मात्स्थलं पुरुषसत्तमः' (भा० आदि० २१७।९)।  **उत्कर्षति उद्धृत्य प्रापयति।**
- 'उत्कर्षति धनुःश्रेष्ठं गाण्डीवमशनिस्वनम्' (भा० वि० ५३।५)। **उत्कर्षति विकर्षति।**
- 'खले वाली युपो भवत्येतया हि तं रसमुत्कृषन्ति' (पञ्च० ब्रा० १६।१३।८)।
- 'उत्कर्षति ह वै ज्ञानसन्ततिम्' (मुण्डक०)। **उन्नमयति।**
- 'द्व्यङ्गुलोत्कर्षं खण्डिकां छिनत्ति' (पा० ३।४।५१ सूत्रवृत्तौ)। **द्व्यङ्गुले उत्कृष्येत्यर्थः। उद्धृत्येति तात्पर्यार्थः।**
- 'उत्कृष्ट एव ग्राहस्तु सोऽर्जुनेन यशस्विना' (भा० आदि० २१६।१२)। **उद्धृत इत्यर्थः।**
- 'सन्महत्परमोत्तमोत्कृष्टाः पूज्यमानैः' (पा० २।१।६१)। **अत्र उत्कृष्टौ गौः कर्दमादिति प्रत्युदाहरणं वृत्तौ। उद्धृत इत्यर्थः। उत्कृष्टपुरुष इति तूदाहरणम्। उदात्तो गुण्यः प्रवर इत्यर्थः।**
- 'जिह्वालौल्योत्कृष्टौत्सुक्यात्' (पञ्चत०)। **उत्कृष्टमत्यारूढमौत्सुक्यम्।**
- 'कलावधर्म उत्कृष्यमाणे' (भा० पु० ५।६।१०)। **अभ्युत्तिष्ठति।**
- 'प्रासानुत्कृष्य तरसा स्वशरीरादरिन्दमः' (भा० भीष्म० ९।३९)। **उत्कृष्य उद्धृत्य। उद्वृह्य। निर्गमय्य।**
- 'एते धर्माः सर्ववर्णेषु लीना उत्क्रष्टव्याः क्षत्रियैरेष धर्मः' (भा० शां० ६५।१२)। **उत्कर्षं प्रापयितव्या उन्नमयितव्याः।**
- 'प्रचल्य चरणोत्कर्षैर्दारयन्निव मेदिनीम्' (रा० ३।५६।२९)। **चरणोत्कर्षैर्बलवच्चरणन्यासैः।**
- 'उत्कर्षे च वचोऽनृतम्' (याज्ञ० ३।२२९)। **उत्तरवर्णप्रख्यापननिमित्तम्। उत्कर्षश्चेति क्वाचित्कं पाठान्तरम्। तत्रोत्कर्ष आत्मोन्नायकमनृतोद्यमिति स्मृतिकारस्याशयः।**
- 'यत्नाभावे तूत्कर्षो भवति नोद्धारः' (आश्व० गृ० १।४।७ सूत्रेऽनाविलायां हरदत्तः)।
- 'स्फाटिकं स्थलमासाद्य जलमित्यभिशङ्कया। स्ववस्त्रोत्कर्षणं राजा कृतवान् बुद्धिमोहितः' (भा० सभा० ४७।३-४)॥ **उत्कर्षणमुत्करणमूर्ध्वकरणम्।**
- 'मत्तान् गिरितटोत्कृष्टान्…। वारणान्…' (रा० ४।१३।११)। **उल्लिखितगिरितटान्नित्यर्थः।**
- 'उत्कृष्टपर्णकमलां… पद्मिनीमिव' (रा० ५।१९।१६)। **उद्धृतपत्रपद्मामित्यर्थः।**

## कृ
- कृ (कृ विक्षेपे)।
- 'वेदेर्वा उत्करमुत्किरन्ति' (ऐ० ब्रा० ६।३)। **कूटमुत्क्षिपन्तीत्यर्थः।**
- 'दैवात्कथमप्यक्षरमुत्किरति घुणोपि काष्ठेषु' (रविगुप्तः)। **अक्षरमुत्किरति उत्खननेनाक्षरं लिखति। उल्लिखतीति यावत्।**
- 'परिखामुत्किरन्नाम चकार च महाबिलम्' (भा० आदि० १४७।१६)। **प्राकारपरिधिभूतो गर्तः परिखा। परिखापरिष्कारव्याजेन बिलान्मृदमुत्किरन् बहिः क्षिपन्नित्यर्थः।**
- 'वायुरुत्किरंश्च रजो महत्' (रा० ६।९०।२६)। **उत्किरन् उत्क्षिपन् ऊर्ध्वं क्षिपन्।**
- 'रजोभिस्तुरगोत्कीर्णैः' (रघु० १।४२)। **उत्कीर्णैः=उत्क्षिप्तैरुद्धतैः।**
- 'उत्कीर्णा इव वासयष्टिषु निशानिद्रालसा बर्हिणः' (विक्रम० ३।२)।  **उत्कीर्णा उल्लिखिताः।**
- 'मत्तेभरदनोत्कीर्णव्यक्तविक्रमलक्षणम्।' (जयस्तम्भम्) (रघु० ४।५९)।  
- 'घुणोत्कीर्णमिवाक्षरम्' (पञ्चत० ३।१३९)।
- 'पल्वलोत्कीर्णमुक्तेन पूर्यन्ते वनराजयः' (हरि० २।१०।१९)।  **उत्कीर्णमुत्सितं (तोयम्)। उक्तोऽर्थः।**
- 'पुरुषायाममात्रां च भूमिमुत्कीर्य खादिरैः' (सुश्रुत० २।८२।३)।  **उत्कीर्य उत्खाय।**
- 'आखूत्करः' (मृच्छ० )। **आखुनोक्षिप्तः कूटः।**
- 'वस्त्रमाल्योत्करयुतः…महस्तस्य महागिरेः' (भा० अश्व० ५९।१२)।  **उत्करो राशिः।**
- 'आखुराजं गृहोत्करेषु यजेत' (गो० गृ० ४।४।३०)। **उत्करेषु अवकरेषु।**
- 'उत्कारश्च निकारश्च द्वौ धान्योत्क्षेपणार्थकावित्यमरः।' (पा० कृ धान्ये ३।३।३० सूत्रेण घञि रूपम्)। **संयावो गुडघृतपयोभिः कृत उत्करिकेति संज्ञायते।**

## कृत्
- कृत् (कृत संशब्दने)।
- 'महिमानं यदुत्कीर्य तव संह्रियते वचः। श्रमेण तद् अशक्त्या वा न गुणानामियत्तया' (रघु० १०।३३)। **उत्कीर्य संस्तुत्य।**

## क्लिद्
- क्लिद् (क्लिदू आर्द्रीभावे)।
- 'गौरवं शीतमुत्क्लेदो रोमहर्षोऽतिनिद्रता' (माधव० २।१३)। **उत्क्लेदः श्लेष्मनिष्ठीवनम्।**

## क्लिश्
- क्लिश् (क्लिशू विबाधने)।
- 'गुरुता हृदयोत्क्लेशः सदनं छर्द्यरोचकौ' (सुश्रुत० उत्तर० ३९।३७)। **हृदयोत्क्लेशो हृद्गता तीव्रवेदना।**
- 'स्नेहस्वेदैस्तथोत्क्लेश्य वपुषः शोधनैर्मलः' (अष्टाङ्ग० सूत्र० १८।५९)। **उत्क्लेश्य पतनोन्मुखं कृत्वा।**

## क्लृप्
- क्लृप् (कृपू सामर्थ्ये)।
- 'या वशा उदकल्पयन्देवा यज्ञादुदेत्य' (अथर्व० १२।४।४१)। **उदकल्पयन् निरमिमत।**

## क्रम्
- क्रम् (क्रमु पादविक्षेपे)।
- 'ऊर्ध्वं प्राणा ह्युत्क्रामन्ति यूनः स्थविर आयति' (मनु० २।१२०)। **उत्क्रामन्ति ऊर्ध्वां गतिं कुर्वन्ति, उदीरते।**
- 'उत्क्रामातः पुरुष भावपत्थाः' (अथर्व० ८।१।४)। **अतो मृत्युपाशनिचयादुत्क्राम निष्क्राम निरिहि।**
- 'शरीरं यदवाप्नोति यच्चाप्युत्क्रामतीश्वरः' (गीता० १५।८)। **उत्क्रामति जहाति।**
- 'न च स्वं कुरुते कर्म तदोत्क्रामति मूर्त्तितः' (मनु० १।५५)।  **उत्क्रामति पूर्वदेहादुत्क्रम्यान्यत्र गच्छति।**
- 'उदायुषा' (अथर्व० ३।३१।१०) **इत्युपोत्तिष्ठति।**
- 'उद्वयम्' (अथर्व० ७।५३।७)
- 'इत्युत्क्रामति' (कौ० सू० २४)।  
- 'सोदक्रामत् स गार्हपत्ये न्यक्रामत्' (सा विराट्) (अथर्व० ८।१०।२)। **उदक्रामत् अपाक्रामत्।**
- 'उत्क्रामन्तं स्थितं वापि' (आत्मानम्) (गीता० १५।१०)। **शरीरादुज्जिहानम्।**
- 'ऋषिषूत्क्रामत्सु ते देवा अब्रुवन् को न ऋषिर्भविष्यति' (नि० १३।१२)। **उत्क्रामत्सु इतः प्रयत्सु, लोकान्तरं यात्सु।**
- 'स यदोत्क्रमिष्यन् भवति नैतं घोषं शृणोति' (श० ब्रा० १४।८।१०।१)। **उत्क्रमिष्यन् प्रैष्यन्। आसन्नमरणः।
- 'सप्त मर्यादा इत्युत्तरतोऽग्नेः सप्त लेखा लिखति प्राच्यः। तासु पदान्युत्क्रामयति--इषे त्वा…' (कौ० सू० ७६।२१-२४)।  **उत्क्रामयति उत्थाप्य न्यासयति।**
- 'उत्क्रान्तशैशवौ' (रघु० १५।३३)। **उत्क्रान्तमतिक्रान्तम्, अतीतम्।**
- 'आर्षं प्रमाणमुत्क्रम्य धर्मं न प्रतिपालयन्' (भा० वन० ३१।२१)।
- 'पूर्वानुपायानुत्क्रम्य चतुर्थ इह दृश्यते' (रा० ५।३७।२९)। **उत्क्रम्य अतिक्रम्य अतीत्य। देवानामुत्क्रमणमसि। निःश्रेणिरित्याह। उत्क्रमो मृतमिति वैजयन्ती।**
- 'उत्तरेणोत्क्रमयेत्' (आश्व० गृ० १।८।३)। (वधूमुदकात्)। **उत्तारयेदित्याह।**

## क्रुश्
- क्रुश् (क्रुश आह्वाने रोदने च)।
- 'उदक्रोशन् विप्रमुख्या विधुन्वन्तोऽजिनानि च' (भा० आदि० १८८।२)। **उदक्रोशन् उच्चैराक्रन्दन्।**
- 'उच्चुक्रुशुश्च कौरव्या गान्धर्वान्प्रेक्ष्य पीडितान्' (भा० वन० २४१।२२)।
- 'आगम्य खाण्डवप्रस्थमुदक्रोशत् स पाण्डवान्। ह्रियते गोधनं क्षुद्रैः' (भा० आदि० २१३।६-७)। **उदक्रोशद् उच्चैराह्वयत्।**
- 'सूतानुच्चुक्रुशुः केचिद्रयान् योजयतेति च' (भा० आदि० २२०।१८)। **उच्चैः स्माहुः। जहार च स विप्राणां रत्नान्युत्क्रोशतामपि। उच्चैराक्रन्दतामित्यर्थः।**
- 'ततश्च सर्वैरुत्क्रुष्टं…प्रसादं कुरु भूपेति' (मार्क० पु० १५।४७)। **उक्तोऽर्थः।**
- 'अथोत्क्रुष्टं तदा हृष्टैः सर्वैर्देवैरुदायुधैः' (भा० वन० २३१।७७)। **उत्क्रुष्टमुद्धुषितम्। क्ष्वेडाऽक्रियतेत्यर्थः।**
- 'मुनिशिष्यैरथोत्क्रुष्टे' (भा० आश्व०)। **आक्रन्दिते सति। उत्क्रोशकुररौ समावित्यमरः। उच्चैः क्रोशतीत्युत्क्रोशः।**

## क्लिद्
- क्लिद् (क्लिदू आर्द्री भावे)।
- 'महानदी चर्मराशेरुत्क्लेदात्ससूजे यतः' (भा० शां० २९।१२३)। **उत्क्लेदात् सारद्रवात्।**

## क्लिश्
- क्लिश् (क्लिश उपतापे)।
- 'यत्किञ्चिद् दोषमुत्क्लेश्य भक्तं कायान्न निर्हरेत्' (सुश्रुत० सूत्र० २०।२०)। **उत्क्लेश्य प्रकुपितं कृत्वा।**

## क्वथ्
- क्वथ् (क्वथे निष्पाके)।
- 'उत्क्वथितैः कल्केः' (सुश्रुत० २।४१८।१०)। **उच्चैः पाचितेरित्यर्थः।**

## क्षिप्
- क्षिप् (क्षिप प्रेरणे)।
- 'बलिमाकाश उत्क्षिपेत्' (मनु० ३।९०)। **ऊर्ध्वं क्षिपेत्, उदस्येत्।**
- 'संसारदुःखं बहिरुत्क्षिपन्ति' (भा० पु० ३।५।३८)। **उत्क्षिपन्ति निःसारयन्ति। संसारदुःखादात्मानं मोक्षयन्तीत्याह।**
- 'घटे तस्याः स्कन्धोत्क्षिप्ते' (विद्ध० )। **उत्क्षिप्त उद्गृह्यावस्थापिते।**
- 'नागफणोत्क्षिप्त-सिंहासननिषेदुषी' (रघु० १५।८३)। **उत्क्षिप्तमुत्तम्भितम् (आसनम्)।**
-  'गन्धोऽयं पवनोत्क्षिप्तः' (रा० ६।१६।७)। **उत्क्षिप्त ऊर्ध्वं गमितः।**
- 'शिर उत्क्षिप्य नागस्य पुनः पुनरवाक्षिपत्' (भा० आदि० १८।१५)। **उत्क्षिप्य उदस्य।**
- 'रौद्रं रूपमथोत्क्षिप्य चक्रे रूपं शिवं शिवः' (भा० शां० १६६।६४)।  **उत्क्षिप्य परित्यज्य।**
- 'उत्क्षेपकग्रन्थिभेदौ करसन्दंशहीनकौ' (कायौ) (याज्ञ० २।२७४)।  **वस्त्राद्युत्क्षिपत्यपहरतीत्युत्क्षेपकः।**
- 'तालवृन्तमुत्क्षेपक इति' (हर्ष० ४) **शङ्करमिश्रसंकेतः।**
- 'अतिमात्रलोहिततलौ बाहू घटोत्क्षेपणात्' (शा० १।२७)।  **उत्क्षेपणमुच्छालनम्।**
- 'बाहूत्क्षेपं क्रन्दितुं च प्रवृत्ता' (शा० ५।३०)। **बाहू उत्क्षिप्य उदस्य ऊर्ध्वं प्रास्य।**
- 'उत्क्षिप्य तर्जनीम्।' **ऊर्ध्वीकृत्य, उन्नमय्य, उदञ्च्य।**

## खन्
- खन् (खनु अवदारणे)।
- 'उच्चखान च शिरश्छेत्तुमट्टहासम्' (हर्ष० ३)। **कोशान्निष्कृष्टवान् इत्यर्थः।**
- 'उत्खातखड्गः' (वेणी० ३)। **निष्कृष्टासिरित्यर्थः।**
- 'उत्खातं परित्यागशल्यम्' (उत्तर० ३) **उद्धृतम्।**
- 'उत्खातप्रतिरोपिताः' (रघु० ८।२७)। **उत्खाता उन्मूलिताः।**
- 'उत्खातं निधिशङ्कया क्षितितलम्' (भर्तृ० ३।५)।  **उत्खातमुत्पाटितम्।**
- 'उत्खातलवणो मधुरेश्वरः प्राप्तः' (उत्तर० ७)। **उत्खातोऽधिकारात्प्रच्यावितोऽवरोपितः। उत्खातकेलिः शृङ्गाद्यैर्वप्रक्रीडा निगद्यते। उत्खातमुत्खननम्।**
- 'उत्खाय दर्पचलितेन सहैव रज्ज्वा' (शिशु० ५।५९)। **उत्खाय उत्पाट्य।**

## खिद्
- खिद् (खिदेति छान्दसः)।
- 'वपामुत्खिदति' (भा० श्रौ० ७।१४।११)। **निष्कुष्णातीत्यर्थः।**
- 'एकं पादं नोत्खिदति सलिलाद्धंस उच्चरन्। स चेत्तमुद्धरेदङ्ग न मृत्यु र्नामृतं भवेत्' (अथर्व० ११।४।२१)॥ **उत्खिदति उद्धरति।**

## गद्
- गद् (गद व्यक्तायां वाचि)।
- 'तदेतत्सर्वं मदिरारसगद्गदोद्गदितमिवाभासते' (स्याद्वाद० १३, हैमः)। **उद्गदितमुल्लपितम्।**

## गम्
- गम् (गम्लृ गतौ)।
- 'महानसादुद्गच्छति धूमः।' **निष्क्रामतीत्यर्थः।**
- 'उद्गतानीव सत्त्वानि बभूवुरमनस्विनाम्' (रा० २।४८।२)। **उद्गतानि निष्क्रान्तानि उत्क्रान्तानि। सत्त्वानि प्राणाः।**
- 'उन्नाम इत्युद्गतनामधेयः' (रघु० १८।१९)। **उद्गतं प्रथितं प्रख्यातम्। उद्वान्तमुद्गत इत्यमरः।**
- 'शक्रस्योद्गम्य चरणं प्रस्थितो जनमेजयः। द्विजस्त्रीणां वधं कृत्वा' (भा० अनु० ६।३६)। **उद्गम्य ऊर्ध्वं क्रमित्वा, उच्चैर्गत्वा। ऊर्ध्वगमनेनारोहणमाश्रयणं लक्ष्यते।**
- 'चरणं स्त्रीदूषणलक्षणं कर्म। पारिजातस्योद्गमः' (मालती० २)। **उद्गम उद्भवः।**
- 'भवन्ति नम्रास्तरवः फलोद्गमैः' (शा० ५।१२)। **फलप्रसवेन।**
- 'रोमोद्गमः प्रादुरभूदुमायाः' (कु० ७।७७)। **रोमोद्गमो रोमाञ्चः।**
- 'हरिततुरणोद्गमशङ्कया मृगीभिः' (कि० ५।३८)। **तृणाङ्कुरभ्रान्त्या।**
- 'तिरयति दृशोरुद्गमं बाष्पपूरः' (मालती० १।३५)। **उद्गमो विवृतिः।**
- 'तत्स्याद् उद्गमनीयं यद् धौतयोर्वस्त्रयोर्युगम्' (अमरः)।  
- **गृहीतप्रत्युद्गमनीयवस्त्रा** (कु ७।११)। **युगग्रहणं प्रायिकाभिप्रायमिति स्वाम्यादयः। उद्गम्यतेऽभिलष्यत इत्युद्गमनीयमिति स्वामी।**
- 'धौतोद्गमनीयवासिनी' (दशकु०)। **अत्र धौतमित्यतिरिक्तं सुत्यजम्।**
- 'उज्जयिन्याः प्रस्थितो माहिष्मत्यां सूर्यमुद्गमयति' (हेतुमति चेतिसूत्रे चित्रीकरणे प्रापि इति वार्तिके वृत्तिस्थमुदाहरणम्)। **सूर्योद्गमनं प्राप्नोति। माहिष्मतीप्राप्तिकालेऽस्य सूर्य उदयत इत्याश्चर्यमिति वाक्यार्थः।**

## गल्
- गल् (गल स्रवणे)।
- 'न्यरुन्धन्नुद्गलद्बाष्पमौत्कण्ठ्यात्' (भा० पु० १।१०।१४)। **उद्गलत् निःस्रवत्।**

## गाह्
- गाह् (गाहू विलोडने)।  
- 'ताः प्राच्य उज्जिगाहिरे' (का० श्रौ० १३।३।२६)। **उन्मज्जन्तीत्यर्थः।**

## गुर्
- गुर् (गुरी उद्यमने)।  
- 'उदगुरिषत द्रुमान्' (भट्टि० १५।३४)। **उदयच्छन्त, उदक्षिपन्निति वा।**
- 'नम उद्गुरमाणाय चाभिघ्नते च' (वा० सं० १६।४६)। **तर्जनपूर्वकं वाचमुदीरयमाणाय।**
- 'चित्रेष्वप्युद्गूर्णा निपतिताश्च प्रहारा दृश्यन्ते' (पा० ३।१।२६ सूत्रभाष्ये)। **उद्गूर्णा उत्थिता अभ्युत्थिताः।**
- 'क्रोधोद्गीर्णगदस्य' (वेणी० ६।१२)। **उद्गूर्णा उद्यता।**
- 'उद्गूर्णे प्रथमो दण्डः संस्पर्शे तु तदर्धिकः' (याज्ञ० २।२१५)।  **उद्गूर्णे प्रहारार्थमुद्यते दण्डादौ।**

## गुह्
- गुह् (गुहू संवरणे)।  
- 'ऊर्ध्वमेवोद्गूहति' (रज्जुम्) (श० ब्रा० १।३।१।१७)। **उद्गूहति ऊर्ध्वमावर्तयति। ऊर्ध्वमिति वोदिति वा शक्यमेकतरं परिहर्तुम्।**
- 'नीविमुद्गूहते' (श० ब्रा० ३।२।१।१५)। **विस्रंसयतीत्यर्थः।**
- 'शाखामुद्गूहति… यजमानस्येति। इषे त्वा' (तै० सं० १।१।१ इत्यत्र भट्टभास्करः)। **उद्गूहति उपगूहति।**

## गूर्
- गूर् (गूरी उद्यमने)।  
- 'उज्जुगूरे ततः शैलं हन्तुमिन्द्रजितं कपिः' (भट्टि० १४।५१)। **उज्जुगूरे उच्चिक्षेप।**

## गृ
- गृ (गृ निगरणे)।
- 'यद् उद् गिरति भ्रमरः' (मुद्रा० २।११)। **उद्गिरति गुञ्जति वमतीति च।**
- 'भोः फेनं पिबामि यमिमे वत्सा मातॄणां स्तनान् पिबन्त उद्गिरन्ति' (भा० आदि० ३।४८)। **उद्गिरन्ति वमन्ति।**
- 'घटा हि राज्ञामभिषेककाले सहाम्भसेवापदमुद्गिरन्ति' (पञ्चत० ३।२६७)। **उद्गिरन्ति अवसिञ्चन्ति, गालयन्ति। आहरन्तीति तात्पर्यार्थः।**
- 'उद्गिरतो यद् गरलं फणिनः पुष्णासि परिमलोद्गारैः' (भामिनी० १।११)। **आमोदवमनैरित्याह।**
- 'उद्गिरन्निव स्नेहम्' (शिशु० १४।१)। **उद्वमन्। प्रकटयन्।**
- 'महीपतेः शासनमुज्जगार' (रघू० १४।५३)। **उच्चारयामास।**
- 'ओङ्कारमुद्गिरन् वक्त्रात् सावित्रीं च तदन्वयाम्। शेषेभ्यश्चैव वक्त्रेभ्यश्चतुर्वेदान् गिरन् बहून्' (भा० शां० १२८७२)॥ **उद्गिरन् उच्चारयन्।**
- 'निक्षेपणाद्रागमिवोद्गिरन्तौ' (कु० १।३३)। **निरस्यन्तौ निष्ठीव्यन्तौ।**
- 'उद्गीर्णस्य वावगीर्णस्य वा मन्थो रोमन्थः' (पा० ३।१।१५ सूत्रभाष्ये)। **उद्गीर्णम् उद्वान्तम्, उद्गलितम्।**
- 'कोकिलकाकलीकलकलैरुद्गीर्णकर्णज्वरः' (गीत० १।७७)। **उद्गीर्णः कारितो जनितः। अत्रार्थेऽस्य शब्दस्य प्रयोगो नातीव सङ्गच्छते। नहि कोकिलकलरवैः कठोररवैरप्युत्प्रेक्ष्यमाणैः कर्णज्वरो निष्ठीव्यते नाम। यत्र वमनमिव दुर्निरोधं निःसरणमभिप्रेयते निसर्गजं तत्रैवोद्गिरतेर्व्यवहारो व्यवहारविदां विदितः।**
- 'सौजन्योद्गारः' (महावीर० ४)। **सौजन्याभिव्यक्तिः।**
- 'धूमोद्गारानुकृतिनिपुणा जर्जरा निष्पतन्ति' (मेघ० ७१)। **उद्गारो निर्गतिः।**
- 'पुरावृत्तोद्गारैरपि च कथिता कार्यपदवी' (मालती० २।१३)।  **इतिहासकीर्तनैरित्यर्थः।**
- 'पुरावृत्तकथोद्गारैः' (हितोप० ३।१०५)।
- 'मदोद्गारसुगन्धिषु कटेषु करिणाम्' (रघु० ४।५७)। **मदोद्गारो मदसलिलस्रुतिः।**
- 'अभूच्च रुधिरोद्गारैररुणं धरणीतलम्' (शि० भा०)। **रुधिरोद्गारो रक्तस्रवः।**
- 'दृष्ट्वोद्गारान् सान्नरसान् तृप्त्या परया युताः' (भा० वन० २६३।२९)। **उद्गारः कण्ठगर्जनम्।**
- 'तेनोद्गारो भवेच्छुद्धो भक्तं प्रति रुचिस्तथा' (सुश्रुत० २।१७८।२१)। **शुद्धममम्लत्वादिविधुरं गलगर्जनम् इत्यर्थः।**
- 'अविभाव्य निमित्तार्थं श्रुत्वोद्गारमिमं मम' (अवदा० कुल्माषपिण्डीजातके श्लो० ८)।** उक्तोऽर्थः।**
- 'तस्य लाङ्गूल-निनदं पर्वतः स गुहामुखैः। उद्गारमिव गौ र्नदन्नुत्ससर्ज समन्ततः' (भा० वन० )। **उक्तचर एवार्थः।**
- 'पश्चिमेन तु तं दृष्ट्वा सागरोन्गारसन्निभम्' (रा० ७।३२।९)।  **सागरोद्गारो वेलावृद्धिः।**
- 'कृत्वाप्यनन्यसामान्यमुल्लेखं नोद्गिरन्ति ये' (कथा० ७८।११५)। **नोद्गिरन्ति वाचा न व्याहरन्ति नोदीरयन्ति।**
- 'प्रलपन्निव सोन्मादमुज्जगार मनोगतम्' (कथा० ८९।६५)। **उज्जगार विववार।**
- 'क्कणितं मरणायोक्तं पराजयाय प्रवर्तनं कोशात्। स्वयमुद्गीर्णे युद्धं ज्वलिते विजयो भवति खड्गे' (व० बृ० सं० ५०।५)॥ **उद्गीर्णे उद्गते निर्गते।**
- 'ससंवृतद्वारवती चत्वरोद्गारहासिनी' (हरि० १।५४।५९)। **मथुरा विशिष्यते**

## गै
- गै (कै गै शब्दे)।  
- 'उदगासीन्म इत्युद्गात्रे' (ऐ० ब्रा० ५।३४)। **उद्गानं साम्न उच्चारणम्।**
- 'ओमिति ह्युद्गायति' (छां० उ० १।१।१)।  
- 'उत प्रास्तौदुच्च विर्द्वा अगायत्' (ऋ० १०।६७।३)। **इह प्रस्तोतुरुद्गातुश्च प्रवृत्ती उक्ते।**
- 'नवभिरध्वर्युरुद्गायति' (तै० सं० ७।५।८।२)।  
- 'यशः स्वमुच्चैरुद्गीयमानं वनदेवताभिः' (रघु० २।१२)। **उच्चैरुद्गीयमानमुच्चैः सस्वरं कीर्त्यमानम्। उच्चैरिति वोदिति वा शक्यमेकतरं त्यक्तुम्।**
- 'हंसकारण्डवोद् गीता' (नद्यः) (भा० वन०)। **गानशब्दनिर्भरा इत्यर्थः।**
- 'उद्गीतमेतत् परमं तु ब्रह्म' (श्वेता० उ० १।७)। **उद्गीतं कीर्तितमुपवर्णितम्।**
- 'तदेतत्ते मयोद्गीतं यथातथम्' (भा० भीष्म० ६५।६९)। **परमं गुह्यमेतन्मया ते कथितमविप्लुतार्थमिति भावः।**
- 'त्वदधीना हि मे प्राणाः किन्नरोद्गीतभाषिणि' (भा० आदि० १७२।१०)। **उद्गीतं गीतम्।**
- 'गेयमुद्गातुकामा' (मेघ० ८४)।
- 'गाता चतुर्णां वेदानामुद्गाता प्रथमर्त्विजाम्' (हरि० १।५४।१०)। **उद्गाता सामग ऋत्विग्विशेषः।**
- 'बृहस्पति र्वै देवानामुदगायत्' (पञ्च० ब्रा० ६।७।१)। **उदगायत् औद्गात्रमकरोदित्यर्थः।**

## ग्रन्थ्
- ग्रन्थ् (ग्रन्थ सन्दर्भे)।
- 'लताप्रतानोद्ग्रथितैः स केशैः' (रघु० २।८)। **उद्ग्रथितैरुन्नद्धैः।**
- 'दर्भस्तम्बान् उद्ग्रथ्य' (ऐ० ब्रा० ५।२३)। **उक्तोऽर्थः।**
- 'ज्यां त्रिरुद्ग्रथ्य बध्नाति' (कौ० सू० ३५)। **उद्ग्रथ्य आवर्त्य।**
- 'कर्माशयं ग्रथितमुद्ग्रथयन्ति सन्तः' (भा० पु० ४।२२।३९)। **उद्ग्रथयन्ति ग्रन्थिभेदनं कुर्वन्ति। ग्रथ इति कविकल्पितो धातुः।**

## ग्रह्
- ग्रह् (ग्रह उपादाने)।
- 'उदग्रभं परिपानाद् यातुधानं किमीदिनम्' (अथर्व० ४।२०।८)। **निरकृक्षम् इत्यर्थः।**
- 'ब्रह्मणैवात्मानमुद्गृह्णाति ब्रह्मणा भ्रातृव्यं निगृह्णाति' (तै० सं० ५।४।६।६)। **उद्गृह्णाति उन्नयति उत्कर्षति। निगृह्णाति बाधते न्यञ्वयति, अवनमयति, निनयति।**
- 'तृणानि वोद्गृह्णाति प्रतिसंस्कृतम्' (का० श्रौ० ५।५।७)। **उच्चिनोतीत्यर्थः।**
- 'भूतेभ्यस्त्वेति स्रुचमुद् गृह्णाति' (तै० सं० ६।२।८।३)। **उद्गृह्णाति उद्यच्छते।**
- 'अथ पुरुषशीर्षमुद्गृह्णाति' (श० ब्रा० ७।५।२।१३)।
- 'शक्तिं चोग्रामुदग्रहीत्' (भट्टि० १५।५२)। **उक्तोऽर्थः। असौ वा आदित्य उद्ग्राभः। एष निग्राभः।**
- 'उद्यन्वा एतद् यजमानमुद्गृह्णाति, निम्रोचन्नस्य भ्रातृव्यं निगृह्णाति' (मै० सं० ३।३।८)। **उद्गृह्णाति उन्नमयति। (निगृह्णाति अवनमयति)। वाक्यार्थस्य परार्थत्वे हिशब्दोऽयं प्रयुज्यते।**
- 'उद्गृह्णाति च वाक्यार्थमिन्दवो वामुशन्ति हि' (वे० मा० निपातानु० १)। **उद्गृह्णाति समर्थयते।**
- 'आस्तीर्णयोरन्तान् उद्गृह्णाति' (का० श्रौ० १६।३।५)। **कृष्णाजिन पुष्करपर्णयोरन्तान् ऊर्ध्वमादत्त इत्युक्तं भवति।**
- 'उदेनं भगो अग्रभीत्' (अथर्व० ८।१।२)। **उदग्रभीत् उदग्रहीत् मृत्युमुखान्निरमुवत्, आरक्षीत्, पर्यत्रास्त।**
- 'अवर्षीर्वर्षमुदु षू गृभाय' (ऋ० ५।८३।१०)। **वर्षमुद्गृभाय=वर्षमुद्गृहाण। विरमयेत्यर्थः।**
- 'यद् वृष्ट्वोद्गृह्णाति तद्धेमन्तस्य' (श० ब्रा० २।२।३।८, वा० सं० २२।२६)। **उद्गृह्णाति विरमति।**
- 'उद्गृह्णाति तन्निधनम्' (छां० उ० २।१५।१)। **उक्तोऽर्थः।**
- 'रेतस्यायास्त्रिरुद् गृह्णाति' (लाट्या श्रौ० ७।१२।३)। **विरमति मध्ये विरामं करोतीत्यर्थः।**
- 'यो दीक्षत एतैरेव तद्यजुर्भिरुद्गृभ्णीते' (श० ब्रा० ३।१।४।१)।  **उद्गृभ्णीत उत्तिष्ठति। अकर्मकोत्रोद् ग्रहिः।**
- 'उद्गृभ्णीते वा एषो स्माल्लोकाद् देवलोकमभि' (श० ब्रा० ३।१।४।१)। **उक्तोऽर्थः।**
- 'अथ नीविमुद्गृहते' (श० ब्रा० ३।२।१।१५)। **उद्गृहते=उद्गृह्णीते बध्नाति।**
- 'जितमुद्ग्राहयेज्जेत्रे' (याज्ञ० २।२००)। **सभिको जितं द्रव्यं पराजितादुद्धरेत् इत्यर्थः।**
- 'विशेषविदुषः शास्त्रं यस्तवोद्ग्राह्यते परः' (शिशु० ३।७५)। **उद्ग्राह्यत उपन्यस्यते। उद्ग्राहितमुपन्यस्तमिति वैजयन्ती।**
- 'मोज्जिग्रहः सुनीतानि' (भट्टि० १५।२०)। **मा उज्जिग्रहः=मा स्मोद्ग्राहयः=मोपन्यस्थः। सुनीतानि सनीतिवचनानि।**
- 'उद्गृह्णते स्वाहा' (वा० सं० २।३६)।  
- 'पर्णोटजाग्रविश्रान्तशुकोद्ग्राहितशास्त्रदृक्' (यो वा० (६ (२) १८१।१४)। **उद्ग्राहितमुच्चारितम्, उदाहृतम्।**
- 'विचारितमलं शास्त्रं चित्रमुद्ग्राहितं मिथः' (यो० वा० ४।५७।२८)।  **उद्ग्राहितं सम्यग्गृहीतं साध्ववगतम्।**
- 'उद्गृहीतालकान्ताः' (मेघ० ८)। **ऊर्ध्वं धृता अलकान्ताः चूर्णकुन्तलान्ता याभिस्ताः।**
- 'उद्ग्राभं च निग्राभं च ब्रह्म देवा अवीवृधन्' (वा० सं० १७।६४)।  **उद्ग्राभमुत्कर्षम्। निग्राभमपकर्षम्।**
- 'वाजस्य प्रसव उद्ग्राभेणोदग्रभीत्' (वा० सं० १७।६३)। **उद्ग्राभ उद्ग्रहणम्। ऊर्ध्वं हि गृहीत्वा दीयत इत्युद्ग्रहणं दानम्।**
- 'ततो घटोत्कचः खड्गमुद्गृह्याद्भुतदर्शनम्' (भा० द्रोण० १७४।३६)। **कोशान्निष्कृष्येत्यर्थः। उद्धृत्येति पाठान्तरम्।**
- 'बाहू उद्गृह्णाति सुवर्देवाँ अगन्म' (बौ० श्रौ० ११।११)। **उद्गृह्णाति उद्यच्छति उन्नयति।**
- 'तान्यत्राद् गृह्णीयात्' (ऐ० ब्रा० ७।३३)। **उद्गृह्णीयादूर्ध्वं धारयेत्।**
- 'ब्रह्मणैवात्मानमुद्गृह्णाति' (तै० सं० ५।४।७)। **उद्गृह्णाति उच्छ्रितं करोति।**
- 'प्रजापतिः प्रजा असृजत सोऽताम्यत्। तस्मै वाग्ज्योतिरुदगृह्णात्' (पञ्च० ब्रा० १०।३।१)। **उदगृह्णात् उत्कृष्य गृहीतवती।**
- 'उद्ग्राभं च निग्राभं च ब्रह्म देवा अवीवृधन्' (पा० ३।३।३५ सूत्रे भाष्ये)। **स्रुगुद्यमनं कृत्वेत्यर्थः।**

## घट्
- घट् (घट चेष्टायाम्)।  
- 'दहाम्यहं युष्मान्सदस्युद्घाटयामि वा' (कथा० ४।७८)।  **उद्घाटयामि रहस्यं वो विवृणोमि। रहस्यं भिनद्मि। गुह्यं सूचयामि।**
- 'निरयनगरद्वारमुद्घाटयन्ती' (भर्तृ० १।६२)। **उद्घाटयन्ती विवृण्वती, अपिधानमपनयन्ती।**
- 'द्वारे पुरस्योद्घटितापिधाने' (कु० ७।५३)।
- 'परस्परस्य मर्माण्युद्घाटितवन्तौ' (पञ्चत०)। उक्तोऽर्थः।
- 'कार्यमुद्घाटितं क्वापि मध्ये विघटते यतः' (हितोप० ४।२)। **उद्घाटितमारब्धम्।**
- 'सूत्रादिभिर्वा तरुणास्थिमर्मण्युद्घाटिते यः क्षवथुर्निरेति' (सुश्रुत० २।३७०)। **उद्घाटिते विवृते।**

## घट्ट्
- घट्ट् (घट्ट चलने)।
- 'तत्समापन्नौ पाशावुद्घट्टयामास' (अवदा० जा० २२)।  **उद्घट्टयामास निर्दुधाव।**
- 'तत्रावश्यं वलयकुलिशोद्घट्टनोद्गीर्णतोयम्' (मेघ० ६३)। **उद्घट्टनं सङ्घर्षः।**

## घृष्
- घृष् (घृषु सङ्घर्षे)।  
- '(आसनम्) चूडामणिभिरुद्घृष्टपादपीठं महीक्षिताम्' (रघु० १७।२८)।  **उद्घृष्टं मृदितम्।**
- 'दण्डोद्धृष्ट घण्टा--' (राज० २।९९)। **उद्घृष्टा ताडिता। उच्चारणे दोषविशेष उद्घृष्टमुच्यते।**
- 'यस्योद्घर्षणलोष्टकैरपि सदा पृष्ठे न जातः किणः' (मृच्छ० २।११)।  **उद्घर्षणमुच्चैर्घर्षणम्, अधिकं घर्षणम्।**
- 'उद्घर्षणं तु विज्ञेयं कण्डूकोष्ठानिलापहम्' (सुश्रुतै० २।१४०।१४)। **उद्घर्षणं मर्दनं संवाहनम्।**

## चर्
- चर् (चर गतिभक्षणयोः)।
- 'उच्चचार निनदोऽम्भसि तस्याः' (रघु० ९।७३)। **उच्चचार उत्तस्थौ।**
- 'देहत्यागस्य गगनादुच्चचारेति भारती' (राज० १।३१०)। **उच्चचार उदीराञ्चक्रे, उदैर्त, उदतिष्ठत्, उदभवत्।**
- 'एषा सृतिः सती संचरणी यैषा हृदयादूर्ध्वा नाड्युच्चरति' (श० ब्रा० १४।६।११।३)। **ऊर्ध्वं प्रतिष्ठत इत्याह।**
- 'यथोर्णनाभिस्तन्तुनोच्चरेत्' (श० ब्रा० १४।५।१।२३)। **उच्चरेत् संचरेत्, विहरेत्।**
- 'बाष्पमुच्चरति' (पा० १।३।५३ सूत्रे वृत्तौ)। **उद्गच्छति, ऊर्ध्वं गच्छति।**
- 'तिरस्कृत्योच्चरेत्काष्ठलोष्टपत्रतृणादिना' (मनु० ४।४९)। **मूत्रपुरीषोत्सर्गं कुर्यादित्यर्थः।**
- 'बलैश्चलच्चरणविधूतमुच्चरद्घनावलीरुदचरत क्षमारजः' (शिशु० १७।५२)। **उदचरत उदलङ्घत अत्यक्रामत्।**
- 'गुरुवचनमुच्चरते' (पा० १।३।५३ सूत्रवृत्तौ)। **उच्चरते लङ्घते। अतिवर्तते।**
- 'ये समुदाचारमुच्चरन्ते तेऽवगीयन्ते' (अस्मत्कृतौ वा० मुक्ता०)।  
- 'पत्न्यः पतीनुच्चरन्त पत्नीश्च पतयस्तथा' (भा० मौ० २।११)।  **उच्चरन्त=उदचरन्त=अतिचरितवत्यः, व्यभिचरितवत्यः।**
- 'अपि च प्रातिपदिकाद् उच्चरन्ती द्वितीयादिविभक्तिः प्रातिपदिकार्थविशेषिका भवतीत्याह' (मी० शा० भा० १।१।७)।  **उच्चरन्ती उत्पद्यमानेत्यर्थः।**
- 'एकं पदं नोत्खिदति सलिलाद्धंस उच्चरन्' (अथर्व० ११।४।२१)।  **उच्चरन् निष्क्रामन्, उद्यन्, उदयमानः।**
- 'ज्योक् पश्येम सूर्यमुच्चरन्तम्' (अथर्व० ६।६२।३)।  
- 'मा ते दृशन्सूर्यमुच्चरन्नम्' (अथर्व० ८।४।२४)। **दर्शन्निति लोके।**
- 'दाने तपसि सत्ये च यस्य नोच्चरितं यशः। विद्यायामर्थलाभे वा मातुरुच्चार एव सः' (भा० विदुलावचनम्)॥ **उच्चरितमुत्थितमभ्युदितम्। उच्चारो विष्ठा।**
- 'मूत्रोच्चारौ न कारयेत्' (सुश्रुत० ४।२।१८)।  
- 'स्कन्धोच्चारणनम्यमानवदनप्रच्योतितोये घटे' (प्रतिमा० १।५)। **उच्चारणमुत्क्षेपणम्।**
- 'यद्युच्चरेत् समापिपयिषेत्' (बृह० उ० १।५।२३)। **यद्युच्चरेत् आरभेत। प्राणोपासनमिति शेषः।**
- 'तावत्तत्रोच्चचारैवं भारती गगनाङ्गनात्' (कथा० ८०।४३)। **उच्चचार उद्गता।**
- 'उच्चचार पुरस्तस्य गूढरूपा सरस्वती' (रघु० १५।४६)। **उच्चचार व्याजहार।**
- 'आदित्यमुच्चारं करोति' (तै० सं० २।३।१२।२)। **उच्चारम् उच्छ्रिताचारम्, उपरि चरन्तम्।**

## चल्
- चल् (चल कम्पने)।
- 'नोच्चचालासनादिन्द्रः' (भा० पु० ६।७।८)। **नोत्तस्थावित्यर्थः।**
- 'अनुच्चलन्नपि रथाद् भ्रूभङगेन चकार सः। विलोलाँल्लोमकम्पेन दिङ्नाग इव भूधरान्' (राज० ८।१५८)॥ **अनुच्चलन्=अनुत्तिष्ठन्। स्वस्याधिकरणमविजहत् इत्यर्थः।**
- 'सं यजत्रैरङ्गानीत्यंसयोरुच्चलयोः' (आप० श्रौ० ७।५।१४।२)।  **उच्चलयोर् अंसयोर्ये चलस्थाने अंसकोटी तयोः (अञ्जनम्)।**  

## चि
- चि (चिञ् चयने)।  
- 'सावित्र्या सार्धमुच्चितार्चनकुसुमा सस्नौ' (हर्ष० २)। **उच्चितानि अवचितानि। उच्वयः समुच्चयः।**
- 'एकस्थसौन्दर्यदिदृक्षयेव रूपोच्चयेन मनसा विधिना कृता नु' (शा० २।९)। **अचलशैलशिलोच्चयाः (अमरः)। नीवीबन्धोप्युच्चय उच्यते। तथा च हरिवंशे प्रयोगः--चन्द्रार्ककिरणोद्द्योतं गिरिकूटं शिलोच्चयम् (हरि० १।४२।२४)। शिला मनःशिला, तद्वर्ण उच्चयो नीवीबन्धनं यस्य तम्। उच्चैस्तरेप्युच्चयः समूहे नीविबन्धन इति मेदिनी।**
- 'निबद्धदृष्टिः शिथिलाकुलोच्चया' (कि० ८।१५)। **नारीकट्यंशुकग्रन्थौ नीवी स्यादुच्चयोऽपि चेति मार्तण्ड इति मल्लिः।**
- 'वसन्तसंभृतानीह पुष्पाण्युच्चिनुते स्वयम्' (कथा० ८९।१०)। **उच्चिनुते संगृह्णीते।**

## चृत्
- चृत् (चृती हिंसाग्रन्थनयोः)।
- 'चर्म चरतेर्वा। उच्चृत्तं भवतीति वा' (नि० २।५)। **उच्चृत्तमुत्कृत्तं (शरीरात्)।**

## च्यु
- च्यु (च्युङ् गतौ)।
- 'ता अनुष्ठ्योच्च्यावयतात्' (ऐ० ब्रा० २।६)। **उद्धरतेत्याह। अनुष्ठिर्यत्न इति षड्गुरु०।**

## छद्
- छद् (छद अपवारणे)।  
- 'प्रसाधनोच्छादनस्नापनोच्छिष्टभोजनानीति गुरोः' (बौ० ध० १।२।२।३६)। **उच्छादनं छत्रधारणं (गुरोरुपरि)।**
- 'स्नापकोच्छादका वैद्याः' (रा० २।८६।१४)। **उच्छादका अङ्गमर्दकाः। उच्छादनं समुल्लेखोद्वाहनोद्वर्तनेषु चेति विश्वः।**

## छिद्
- छिद् (छिदिर् द्वैधीकरणे)।
- 'नोच्छिन्द्यादात्मनो मूलं परेषां चातितृष्णया' (भा० )। **नोच्छिन्द्यात् नोद्वृहेत्, नोत्सादयेत्।**
- 'उच्छिद्यन्ते क्रियाः सर्वा ग्रीष्मे कुसरितो यथा' (पञ्चत० २।८९)। **अस्तं यान्तीत्याह।**
- 'चतुर्धा ब्रह्मौदनं व्युद्धृत्य प्रभूतेन सर्पिषोपसिच्य कर्षन्ननुच्छिन्दन्' (आप० श्रौ० ५।१।५।९)। **अनुच्छिन्दन् अविमुञ्चन् अनुसृजन्। यावद् ऋत्विजो गृह्णन्ति तावदनुत्सृजन्निति रुद्रदत्तः।**
- कर्षन् भूमेरनुत्क्षिप्य सारयन्। नक्ताहृतमनुच्छिन्नम्… अम्बु' (वि० पु० ३।१६।१०)। **उच्छिन्ना वियोजिता विश्लेषिता व्यपवृक्ताः।**
- 'अविनाशी वा अरे अयमात्माऽनुच्छित्तिधर्मा' (शा० ब्रा० १४।७।३।१५)।
- 'परोच्छित्त्या लभ्यामभिलषति लक्ष्मीं हरिसुते' (कि० १०।६३।) **उच्छित्तिरुत्सादः।**
- 'यस्मिन्नुच्छिद्यमाने तु रिपुरन्यः प्रवर्तते। न तस्योच्छित्तिमातिष्ठेत् कुर्वीतैनं स्वगोचरम्' (का० नी० सा० ८।६७)॥ **उच्छित्तिर्निर्मूलनम्, उज्जासनम्। स्वगोचरं स्वायत्तम्।**
- 'आशातन्तुर्न च कथयताऽत्यन्तमुच्छेदनीयः' (मालती० ९।२६)।  **उच्छेदनीयो विलोपनीयः।**
- 'पुत्रस्य चरणोच्छेदो विहितः कारणं विना' (कथा० १८।१९)। **उच्छेद उत्कर्तनम्।**
- 'सकलदायादानामुच्छेदं करिष्यामि' (पञ्चत०)। **उच्छेदं निर्मूलनम्।**
- 'उच्छेत्तारं च धर्माणां परदाराभिमर्शनम्' (रा० ३।३२।१२)।  **उच्छेत्तारं विनाशयितारम्।**
- 'निदानोच्छेदेन हि निदानिन उच्छेदः शक्यते कर्तुम्' (पा० ३।१।९४ सूत्रे न्यासे)। **उच्छेद उन्मूलनमुत्सादो विनाशः।**

## जन्
- जन् (जनी प्रादुर्भावे)।
- 'उदुस्रिया जनिता यो जजान' (ऋ० ३।१।१२)। **उज्जजान ऊर्ध्वं जनयामास। उस्रियाः प्रक्षिप्ता आहुतयः।**
- 'उज्जायतां परशु र्ज्योतिषा सह' (ऋ० १०।४३।९)। ** ऊर्ध्वं प्रादुर्भवतु (मेघविदारणार्थम्) इत्याह।**
- 'उत ब्रुवन्तु जन्तव उदग्निर्वृत्रहाऽजनि' (ऋ० १।७४।३)। **उदजनि उदपादि उत्पन्नः।**
- 'उज्जातमिन्द्र ते शवः' (ऋ० ८।६२।१०)। **उज्जातमौत्कट्येन प्रादुर्बभूव। शवो बलम्।**
- 'प्रियः सूर्ये प्रियो अग्ना भवात्युज्जातेन भिनददुज्जनित्वैः' (ऋ० १०।४५।१०)। **उच्छब्द इह विशेषकृन्न। उज्जातं जातम्।**
- 'यतो देवा उदजायन्त विश्वे' (ऋ० ४।१८।१)। **उदजायन्त उदभवन्।**

## जस्
- जस् (जसु हिंसायाम्)।
- 'स त्वमुज्जास्यमानासु प्रजासु' (रा० ७।१०४।११)। **उज्जास्यमानासु हिंस्यमानास। उच्छब्दो जासयतिना साहचर्यं द्योतयति, नार्थं विशिनष्टि। एतत्साहचर्यमपभ्रंशेपि लक्ष्यत इत्यव्यभिचारीदम्।**

## जि
- जि (जि जये, जि अभिभवे)।
- 'धाता षडक्षरेण षड् ऋतूनुदजयत्' (तै० सं० १।७।११।१)। **उदजयत्=व्यजयत।**
- 'स यो न उज्जेष्यति तस्य न इदं भविष्यति' (श० ब्रा० ५।१।१।३)। **उज्जेष्यति अभिविष्यति। उच्छब्दो नार्थे विशेषं करोति।**
- 'आर्यं वर्णमुज्जापयन्ति' (पञ्च० ब्रा० ५।५।१७)। **विजेतारं कुर्वन्तीत्याह।**
- 'तेषामग्निरेवोदजयत्' (जै० ब्रा० १।१०८)। **उदजयत् उच्चैरजयत्, उत्कृष्टं जयमलभत।**
- 'देवा वा ओषधीषु पक्वास्वाजिमयुः। स इन्द्रो ऽ वेदग्नि र्वा उज्जेष्यतीति' (काठक० १२।७)। **उक्तोऽर्थः।**
- 'अग्नेरहमुज्जितिमनूज्जेषम्' (तै० सं० १।६।४।१)। **उच्छ्रित ऊर्ध्वलोकविषयो वा जय उज्जयः।**

## जीव्
- जीव् (जीव प्राणधारणे)।
- 'उदजीवत् सुमित्राभूः' (भट्टि० १७।९५)। **उदजीवत् समजीवत् पुनः प्राणानापद्यत।**

## जृम्भ्
- जृम्भ् (जृभि गात्रविनामे)।
- 'सौमित्रे ननु सेव्यतां तरुतलं चण्डांशुरुज्जृम्भते' (हनुमन्नाटके ५।१८)। **उज्जृम्भत उदयते।**
- 'उज्जृम्भमाण घनको समुद्भवेन कम्पेन…' (पारिजात० ४।२१)। **उज्जृम्भमाणो वर्धमानः।**

## ज्वल्
- ज्वल् (ज्वल दीप्तौ)।
- 'या हुता (आहुतयः) उज्ज्वलन्ति' (श० ब्रा० १४।६।१।१०)। **उज्ज्वलन्ति ऊर्ध्वं ज्वलन्ति। उदर्चिषो भवन्ति। ऊर्ध्वशिखाः सत्यो ज्वलन्ति।**
- 'अथाग्नि नोदज्वलत्' (तै० सं० २।६।९।४)। **नोदज्वलत् नोददीप्यत।**

## डी
- डी (डीङ् विहायसा गतौ)।
- 'उड्डीनम्' (भा० कर्ण० ४१।२६)। **ऊर्ध्वगमनम् इत्यर्थः।**

## तक्ष्
- तक्ष् (तक्ष त्वक्ष तनूकरणे)।
- 'उत्तक्षतं स्वर्यं पर्वतेभ्यः' (अथर्व० ८।४।४)। **उत्तक्षतम् उद्धृत्य तक्षतम् संभरतम्। स्वर्य्यं स्वरणार्हमायुधम्।**

## तन्
- तन् (तनु विस्तारे)।
- 'दिवो मूलमवततं पृथिव्या अध्युत्ततम्' (अथर्व० २।७।३)। **उत्ततम् ऊर्ध्व विस्तृतम्।**
- 'यदुत्ततं नि तत्तनु' (अथर्व० ७।९५।३)। **उत्ततमुन्नतम्।**
- 'उत्तानय दृशं सन्तु दिशः कुवलयाकुलाः' (वृ० क० म० वे० ३१, श्लो० १२३)। **उत्तानय उल्लासय। ऊर्ध्वं विलोकयेत्युक्तं भवति।**
- 'उत्ता षुन कोशविग्रहबलं पद्येषु यत्र श्रितम्' (भारतभावदीपे हरि० भवि० सप्तमाध्यायस्योपक्रमे नीलकण्ठपद्यम्)। **उत्तानेषु विशदेषु।**

## तप्
- तप् (तप सन्तापे)।
- 'उत्तपति स्वर्णं स्वर्णकारः' (पा० १।३।२७) **सूत्रे वृत्तिः। उत्तपते रविः। उद्दीप्यत इत्यर्थः। उत्तपते पाणिम्। उत्तपते पृष्ठम्। तपतीत्येवार्थः। नार्थ उदा।**
- 'अनिशं निजैरकरुणः करुणं कुसुमेषुरुत्तपति यद्विशिखैः' (शिशु० ९।६७)। **उत्तपति सन्तापयति पीडयति कदर्थयति।**
- 'तीव्रमुत्तपमानोऽयमशक्यः सोढुमातपः' (भट्टि० ८।१५)। **उत्तपमानश्चण्डं तपन्।**
- 'प्रत्यूहः सर्वसिद्धीनामुत्तापः प्रथमः किल' (हितोप० ३।४५)। **उत्तापः सन्तापः खेदः संज्वरः।**

## तम्
- तम् (तमु ग्लानौ)।
- 'एकाङ्गेभ्यो विभिन्नेभ्यो बिभ्यदुद्भिन्नसंभ्रमः। उदताम्यत्तथा चिन्तालुप्तसंविद् दिवानिशम्' (राज० ६।१२४)॥ **उदताम्यत् पर्यग्लायत्।**

## तस्
- तस् (तसि भूव अलङ्करणे)।
- 'उत्तंसयिष्यति कचांस्तव देवि भीमः' (वेणी० १।२१)। **उत्तंसयिष्यति संयंस्यति।**
- 'पुंस्युत्तंसावतंसौ द्वौ कर्णपूरे च शेखरे इत्यमरः।' **इह उच्चावश्च समानार्थकाविति विस्पष्टम्।**

## तिज्
- तिज् (तिज निशाने)।
- 'अश्वमुत्तेजयामास' (कथा० १८।९१)। **बलवत् प्रयुयुजे प्रेरयामास।**
- 'तानुत्तेजयामि सुहृदो यदि मोक्षणाय' (मृच्छ०)। **उक्तोऽर्थः।**

## तुद्
- तुद् (तुद व्यथने)।
- 'विद्वेषमुत्तुदति चेतसि नासिका मे' (अवदा० ना० १३)। **उत्तुदति उत्पादयति।**

## तृद्
- तृद् (उतृदिर् हिंसानादरयोः)।  
- 'तं पञ्चदश स्तोमो मध्यत उदतृदत्' (तै० ब्रा० २।२।३।१)।  **अच्छिनदित्यर्थः।**

## तॄ
- तॄ (तॄ प्लवनतरणयोः)।
- 'उदतारिषुरम्भोधिम्' (भट्टि० १५।३३)। **पारमगमन् इत्यर्थः।**
- 'पक्वमुत्तारयेत्पश्चादनिरुद्धेन देशिकः' (अग्नि पु० २७।१२)।  **उत्तारयेत्=अधः श्रयेत्।**
- 'इमानि हि प्राणयन्ति सृजन्युत्तारयन्ति च' (भा० शां० )।
- 'यस्मादुत्तार्यते पापात्' (भा० उ० )। **उत्तार्यते निर्मोक्ष्यते।**
- 'पल्वलोत्तीर्णवराहयूथानि' (रघु० २।१७)। **उत्तीर्णानि निर्गतानि।**
- 'नरकादुत्तीर्णः कोपि नारकी भविष्यति' (प्र० च०)। **उत्तीर्णो निर्गतोऽवतीर्णः।**
- 'तद् गृह उत्तीर्णौ' (वेताल०)। **उत्तीर्णौ=अवतीर्णौ।**
- 'व्यसनमहार्णवादपारादुत्तीर्णम्' (मृच्छ० १०।४९)। **उत्तीर्णं निर्गतम्। अभिषेकोत्तीर्णः स्नात्वा नदीजलान्निर्गतः।**
- 'आयुरुत्तीर्णः' (हरि०)। **आयुषोऽन्तं गतः। उपरत इत्यर्थः।**
- 'जलादुत्तीर्य' (भा० वन० ११)। **बहिरागम्य।**
- 'अज्ञानभुक्तं तूत्तार्यम्' (मनु० ११।१६०)। **वमितव्यमित्याह।**
- 'यो घोरामापदं प्राप्य नोत्तारमधिगच्छति' (भा० उ० १२४।२७)। **उत्तार उत्तरणं निस्तरणम्।**
- 'तेषां श्रवांस्युत्तिर' (ऋ० १।११।७)। **वर्षयेत्यर्थः।**
- 'जलनिधिजलमध्यादेष उत्तार्यतेऽर्कः' (शिशु० ११।४४)। **उत्तार्यत उद्ध्रियत उन्नीयते।**
- 'तत्रायमुत्तीर्य करेणुकायाः सुवासिनीसाधितमङ्गलश्रीः' (धर्मशर्म्मा० १७।१०४)। **उत्तीर्य अवतीर्य। अवस्यार्थ उदः प्रयोगो व्यवहारेण समर्थनां न लभते, तेन परिहार्योऽयं व्यवहारव्यभिचारमनिच्छद्भिः।**

## त्रस्
- त्रस् (त्रसी उद्वेगे)।
- 'विघ्ना हि बहवो लोके वालानुत्त्रासयन्ति हि' (हरि० २।५।७)। **उत्त्रासयन्ति उद्वेजयन्ति।**

## दंश्
- दंश् (दंश दशने)।
- **उद्दंशः। मशकः। खट्वामलः। यूका।**

## दल्
- दल् (दल विशरणे)।  
- 'तालुदेशमथोद्दाल्य ब्राह्मणस्य महात्मनः। ज्योतिर्ज्वाला सुमहती जगाम त्रिदिवं तदा' (भा० शां० २००।२०)। **उद्दाल्य विशीर्य।**

## दस्
- दस् (दसु उपक्षये)।
- '"उद्दासी" इति ग्रह्यादिषु' (पा० ३।१।१३४) **पठितम्। प्रायेण दसिरुपपूर्वः प्रयोगमवतरन्दृष्टः, क्वचिदुत्पूर्वोपीतीतः प्रयोगाज्जायते।**

## दह्
- दह् (दह भस्मीकरणे)।
- 'साग्निरुद्दहति' (यो० सू० ३।४५ सूत्रभाष्ये)।

## दा
- दा (डुदाञ् दाने)।
- 'उद्दाय मृधे स्वरिक्थं परात्सुपर्णाविव वज्रिवक्त्रात्' (भा० पु० ३।१।३९)। **उद्दाय आच्छिद्य।**

## दिश्
- दिश् (दिश अतिसर्जने, दिशिरु??चारणक्रिय इति भाष्यकारः)।
- 'उदग् उद्दिशति' (भा० श्रौ० ६।१३।३)। **उद्दिशति उन्नयति उन्नमयति। अग्निमिति शेषः।**
- 'प्रलये च तमभ्येति तस्माद् उद्दिश्यते पुनः' (भा० शां० २८५।८)। **तस्माद्दुदिश्यते तस्माज्जायत इति शब्दमात्रेणोच्यते न तु वस्तुतस्ततो जायत इत्यभिसन्धिः।**
- 'प्रागुदीचीमुद्दिशति' (शां० श्रौ० २।९।२२)।  **संकेतयतीत्यर्थः।**
- 'कारणं वान्यद् उद्दिशेत्' (मनु० ८।५२)। **कथयेदित्यर्थः।**
- 'कथं मामेवोद्दिशति' (शा०)। **मामेव लक्ष्यीकृत्य ब्रवीतीत्यर्थः। उपहतविवेका लोका यदुद्देश्यं शिक्षाभिरुचिस्तां नोद्दिशन्ति यदनुद्देश्यं जीविकालाभमात्रं तद् उद्दिशन्ति। (इति कस्य चिद् विमर्शकस्य सुविचिन्तितं वचः)। उद्दिशन्ति लक्ष्यं कुर्वन्ति।**
- 'प्रथमोद्दिष्टमास्पदम्' (कु० ६।३५)। **पूर्वमुदाहृतम्।**
- 'ततः प्रविशति यथोद्दिष्टव्यापारा शकुन्तला।' **यथोदिष्टं यथावर्णितम्।**
- 'उद्दिष्टामुपनिहितां भजस्व पूजाम्' (मालती० ६।२५)। **उद्दिष्टा त्वदर्थे सङ्कल्पिताम्।**
- 'सतां केनोद्दिष्टं विषममसिधाराव्रतमिदम्' (भर्तृ० १।५६)। **उद्दिष्टमुपदिष्टम्। अनेडमूक उद्दिष्टः शठ इति मेदिनी। उद्दिष्टः कथित उक्त उदाहृत उदीरितः।**
- 'पन्थानमृषिणोद्दिष्टम्' (रा० २।५६।४)। **उद्दिष्टं निर्दिष्टमुपदिष्टम्। विशिष्योदाहृतम्।**
- 'यदन्यदपि नोद्दिष्टं तत्रापि क्रियतां मतिः' (रा० ४।४४।१२७)।  **नोद्दिष्टमनुक्तम्, अननुशिष्टम्।**
- 'काले सांवत्सरोद्दिष्टे' (बृ० सं० ५२।९८)। **दैवज्ञेनावधार्य कथित इत्याह।**
- 'त्वं साधुभिरुद्दिष्टः प्रथममेव चक्रवर्तिनं पुत्रं जनयिष्यसीति' (शा० ५)। **उद्दिष्ट आदिष्टः=भविष्यद्वचनमुक्तः।**
- 'क्रान्तिश्च गतिरुद्दिष्टा' (मार्क० पु० २६।१७)। **उद्दिष्टा कथिता।**
- 'पलायनेन चोद्दिष्टाः प्राणान् रक्षामहे वयम्। एकेन बहवो भग्ना यशो नाशं गमिष्यति' (रा० ६।६६।२७)॥ **उद्दिष्टाः प्रख्याताः प्रसिद्धाः। समासवाक्यमुद्देशः। विद्याविनयहेतुरिन्द्रियजयः। व्यासवाक्यं निर्देशः।**
- 'कर्णत्वगक्षिजिह्वाघ्राणेन्द्रियाणां शब्दस्पर्शरूपरसगन्धेष्वप्रतिपत्तिरिन्द्रियजयः' (कौ० अ० १५।१।१८०)। **कश्चित्कञ्चिदाह देवदत्तं मे भवानुद्दिशत्विति। स इहस्थः पाटलिपुत्रस्थं देवदत्तमुद्दिशति--अङ्गदी कुण्डली किरीटी व्यूढोरस्को वृत्तबाहुरीदृशो देवदत्त इति।**
- 'प्रत्यक्षमाख्यानमुपदेशः। गुणैराख्यानमुद्देशः।' (पा० १।३।२ सूत्रे भाष्ये)। **समासवचनमुद्देशः। यथा शल्यमिति। विस्तरवचनं निर्देशः।**
- 'यथा शारीरमागन्तु चेति' (सुश्रुत० उत्तर० ६५।९)।
- 'उद्देशमात्रेण मया देशाः संकीर्तिता विभो' (भा० भीष्म० ९।७०)।
- 'उद्देशमात्रेण नामनिर्देशमात्रेण। संकीर्तिता मुने। उद्देशतश्च गन्धर्वा विविधाश्च महर्षयः' (भा० सभा० १५।५)॥ **उक्तोऽर्थः।**
- 'सूर्योद्देशेन तिला दातव्याः' (पञ्चत० २)। **सूर्य एषां सम्प्रदानं देवतेति सङ्कल्प्येत्यर्थः।**
- 'अनत्यन्तगतस्त्वेष उद्देशो भवति' (नि० १२।४०।२)। **अनैकान्तिक्येषा प्रतिज्ञा भवतीत्युक्तं भवति।**
- 'अर्थमप्रतियतो नात्यन्तं स्वरसंस्कारोद्देशः' (नि० १।१५।१)। **उद्देशोऽवधारणम्।**
- 'एष तूद्देशतः प्रोक्तो विभूतेर्विस्तरो मया' (गीता १०।४०)। **उद्देशतः संक्षेपेण सङ्ग्रहेण।**
- 'माहात्म्यमपि चैवोक्तमुद्देशेन वाचा प्रभो' (भा० अनु० ७२।१)। **उक्तोऽर्थः।**
- 'ते समासाद्य पन्थानं यथोक्तं वृषपर्वणा। अनुसस्रुर्यथोद्देशम्' (भा० वन०)॥ **यथोद्देशं यथानुशिष्टि।**
- 'उद्देशज्ञाः कुबेरस्य नलिन्याः' (भा० वन०)। **उद्देशः परिसरः पर्यन्तभूः।**
- 'कुण्डलोद्देशात् तं च पप्रच्छ' (कथा० २०।२१०)।  **कुण्डलमधिकृत्येत्यर्थः।**
- 'शृगालादधमं श्वानं प्रवदन्ति मनीषिणः। तस्याप्यधम उद्देशः शरीरस्य श्वजाघनी' (भा० शां० १४१।५७)॥ **उद्देशः प्रदेशोऽवयवः।**
- 'आतपाक्रान्तोऽयमुद्देशः' (शा० ३)।
- 'प्रवातसुभगोऽयमुद्देशः' (शा० ३)। **उभयत्र उद्देशः प्रदेशः।**
- 'ततोऽत्र दीपोद्देशेन दत्त्वाग्निं मासवेश्मनि' (कथा० १०।११०)। **दीपप्रज्वलनप्रयोजनमनुरुध्येत्यर्थः। उद्देशो गण्डकूपस्तु पर्वतस्याभिधीयत इति हारावली।**
- 'कृतोद्देशः स बीभत्सुः पञ्चमीमाभितः समाम्' (भा० वन० १५८।३)।  **पञ्चमे वर्षे समागन्तास्मीति कृतसङ्केत इत्यर्थः।**
- 'यस्त्वस्य कथितः सत्यो गुणोद्देशस्त्वया मम' (भा० वन० ४५।१५)। **गुणोद्देशो गुणलेशः।**
- 'एष सप्तर्षिकोद्देशो व्याख्यातस्ते मया नृप' (हरि० १।७।५८)। **सप्तर्षिसम्बन्धि नामधेयादि।**
- 'त्यज्यमानद्रव्ये उद्देश्यविशेषो देवता, मन्त्रस्तुत्या च' (पा० ४।२।२४ सूत्रे सि० कौ०)। **यस्यै संकल्प्य हविरादि सम्प्रदीयते सा देवतेत्याह।**
- 'किमुद्दिश्य पयोधरान्ध्वनतः प्रार्थयते मृगाधिपः' (कि० २।२१)।
- 'वध्यशिलामुद्दिश्य प्रस्थितः' (पञ्चत० १)। **उद्दिश्य अभिलक्ष्य।**
- 'मदीयेषु लेखेषु तत्रभवत उद्दिश्य सभाजनाक्षराणि पातयिष्यामः' (माल० ५)। **तत्र भवत उद्दिश्य भवदभिप्रायकाणि।**
- 'रामश्चोपेत्य विज्ञाप्यो मामुद्दिश्य सगौरवम्' (रा० गोरेसि० १।८०।२१)। **मामुद्दिश्य मन्नाम्ना।**
- 'वचसि भवति सङ्गत्यागम् उद्दिश्य वार्ता श्रुतिमुखरमुखानां केवलं पण्डितानाम्' (भर्तृ० २।७१)। **उद्दिश्य=अधिकृत्य, विषयीकृत्य।**
- 'अवदद् देवीं मामुद्दिश्य।' (कथा० २।७१)। **मामुद्दिश्य मामन्तरेण, मद्विषये।**
- 'उद्दिश्योद्दश्य तेषां च चक्रे राजौर्ध्वदेहिकम्' (भा० शां० ४२।६)।  **उद्दिश्योद्दिश्य नामान्युच्चार्य प्रत्येकम्, नामादेशम्।**
- 'सालङ्कारान्गजानश्वान्कन्याश्चैव वरस्त्रियः। उद्दिश्योद्दिश्य सर्वेभ्यो ददौ स नृपसत्तमः' (भा० आश्रम० १४।४-५)॥ **उद्दिश्योद्दिश्य=अयमस्याऽयमस्येति नामनिर्देशपुरःसरम्।**
- 'प्रेतायोद्दिश्य गामप्येके घ्नन्ति' (पा० गृ० ३।१०)। **प्रेतायेत्यनेनैव उद्दिश्यार्थोभिहितः, इदमनन्यप्रयोजनं केवलं प्रेतस्य सम्प्रदानतामेव बलीयोभिव्यनक्ति।**
- 'नियुक्तास्तत्र पशवस्तास्ता उद्दिश्य देवताः। जलचराः स्थलचरा अन्तरीक्षचरास्तथा' (रा० १।१३।३१)॥ **ताभ्यस्ताभ्यो देवताभ्यः सङ्कल्प्य।**
- 'सन्धाय चापे तानाशु लक्ष्यमुद्दिश्य राक्षसान्। मुमोच राघवो बाणान्' (रा० ३।२६।२०)॥ **लक्ष्यभूतान् राक्षसान्प्रतीत्यर्थः।**
- 'उत्तरां दिशमुद्दिश्य प्रस्थातुमुपचक्रमे' (रा० १।३३।१७)।  **उक्तोऽर्थः।**
- 'एतद्वाक्यं नलो राजा दमयन्तीं समाहितः। उवाचासकृदार्तो हि भैमीमुद्दिश्य भारत' (भा० वन० ६१।१४)॥ **भैमीमभिसम्बोध्येत्यर्थः।**
- 'अध्यापनविधिना हि प्रवर्त्यमानो माणवकः कथं चिदध्ययनमात्रमनुतिष्ठेन्न त्वपूर्वमुद्दिशेत्' (शा० दी० १।१)। **उद्दिशेत् निमित्तं कुर्यात्, लक्ष्यं कुर्यात्। अपूर्वमदृष्टं प्रयोजनमनुसन्धाय नाध्ययनं प्रक्रमेतेत्युक्तं भवति।**
- 'सचैलमुद्दिष्टं तस्य पापप्रशान्तये' (पञ्चत० ३।११७)। **उद्दिष्ट कथितं स्मृतम्।**

## दिह्
- दिह् (दिह उपचये)।
- 'ऊर्जं वा एतं रसं पृथिव्या उद्दिहन्ति यद् वल्मीकम्' (तै० आ० ५।२।८)। **उत्क्षिपन्तीत्यर्थः।**

## दीप्
- दीप् (दीपी दीप्तौ)।
- 'तस्य यद् रेतसः प्रथममुददीप्यत तदसावादित्योऽभवत्' (ऐ० ब्रा० ३।३४)।
- 'उद्दीप्यस्व जातवेदः' (कौ० उ०)। **समिद्धो भवेत्याह।**
- 'बाणवदनमुददीपि भिये' (शिशु० १५।४८)। **उददीपि प्राज्वालीत्। कर्तरि चिण्।**
- 'उद्दीपनविभावास्ते रसमुद्दीपयन्ति ये' (सा० द० १६०)।  
- 'पुनस्त्वोद्दीपयामसि' (अथर्व० १२।२।५)।

## दृश्
- दृश् (दृशिर् प्रेक्षणे)।
- 'तान्समन्तमेवोदारान् परियत्तानुदपश्यन्' (ऐ० ब्रा० २।३१)। **उदपश्यन् उदङ्मुखाः सन्तो दृष्टवन्त इति सायणः। उदारान् उद्धतान् इति च सः।**
- 'यावदाकर्णयन्नादमुत्पश्यति वियज्जनः' ( )। **उत्पश्यति उदीक्षते, उच्चक्षुभूय निरीक्षते। स्थान उपसर्गयोगः।**
- 'अमावास्यायां पूर्वमहर्भवति। उद्दृष्टम् उत्तरम्' (तै० ब्रा० १।८।१०)। **उद्दृष्टं शुक्ला प्रतिपद् उत्कर्षेण दर्शनस्य तत्रोपक्रमात्।**

## दो
- दो (दो अवखण्डने)।
- 'बद्धे सन्दानितं मूतमुद्दितं सन्दितं सितम् इत्यमरः। उद्दितं सन्दितं बद्धम्। उच्छब्दः समोऽर्थे। समे तुद्दानबन्धने इत्यमरः। इह गजबन्धनमुद्दानमुक्तम्। उद्दाते क्रियमाणे तु मत्स्यानां तत्र रज्जुभिः' (भा० शां० १३७।१४)। **उद्दानं बन्धनम्। उद्यानमिति पाठान्तरम्।**

## द्युत्
- द्युत् (द्युत दीप्तौ)।
- 'त्रिभिर्नेत्रैः कृतोद्द्योतं त्रिभिः सूर्यरिवोदितैः' (भा० अनु० १४।५३)। **उद्द्योतः प्रकाशः।**
- 'हर्षरश्मिभिरुद्द्योतं तस्यान्तः पुरमाबभौ' (रा० १।१५।१९)। **उद्द्योतत इत्युद्द्योतम् भासमानं भास्वरम्।**

## द्रु
- द्रु (द्रु गतौ)।  
- 'समाने वै योना आस्तां सूर्यश्चाग्निश्च। ततः सूर्य उदद्रवत्' (का० सं ६।३)।  
- 'उदद्रवत्' (का० सं० ६।६)। **उदद्रवत् ऊर्ध्वमगमत्।**
- 'सो (अग्निः)ऽस्य मूर्ध्न ऊर्ध्व उदद्रवत्' (कपि० क० सं० ३।१२)।  **उक्तोऽर्थः।**
- 'तेनैवोद्रुत्याग्निहोत्रं जुहुयात्' (तै० ब्रा० २।२।१।६)। **उद्द्रुत्य शीघ्रं निष्क्रम्य।**
- 'तान् पत्नीसंयाजा त उपानयन्। ते तदन्तमेव कृत्वोदद्रवन्' (तै० ब्रा० १।५।९।३)। **उदद्रवन् तत्परित्यज्योद्गताः।**
- 'श्री र्वै सोमः पाप्मा सुरोपयामा यदागते काले प्राञ्चः सोमैरुद्द्रवन्ति' (काठक० १४।६)। **उद्द्रवन्ति=उत्क्रामन्ति।**
- 'अथो खल्वाहुर्यत् प्राच उद्द्रुतस्य स्कन्देत्' (जै० ब्रा० १।५४)। **उद्द्रुतस्य निष्क्रान्तस्य।**

## धा
- धा (डुधाञ् धारणपोषणयोः)।  
- 'वृक्षे गर्भं मृतमुद्धास्यन्ति' (श० ब्रा० ४।५।२।१३)। **ऊर्ध्वं स्थापयिष्यन्तीत्याह।**
- '(पितरः) ये दग्धा ये चोद्धिता' (अथर्व० १८।२।३४)। **उद्धिता ऊर्ध्वदेशे पितृलोके स्थिताः।**
- 'उद्धिर्त रथचक्रम्' (श० ब्रा० ५।१।५।१-२)। **ऊर्ध्वं स्थापितमित्यर्थः।**
- 'शिवा मानस्य पत्नी न उद्धिता तन्वे भव' (अथर्व० ९।३।६)। **उद्धिता=निर्मिता।**
- 'ब्रह्मणा वेदिरुद्धिता' (अथर्व० १९।४२।२)। **उक्तोऽर्थः।**
- 'त्र्युद्धिं करोति' (तै० सं० ५।१।६)। **उद्धिरुन्नतोऽवयवः। उद्धीयत उद्धतं भवतीति।**

## धाव्
- धाव् (धावु गतिशुद्ध्योः)।
- 'भुजङ्गो हि तृणाग्रस्पृष्टोपि स्फटाटोपैरुद्धावति' (का० नी० सा० १०।३ जयमङ्गलायाम्)।  

## धु
- धु (धुञ् कम्पने, धू विधूनने)।
- 'उद्धुनीयात्सत्केतून्' (भट्टि० १९।८)। **उत्कम्पयेदित्यर्थः।**
- 'उद् धुन्वन्तोऽपरे रेणून्' (भा० वन०)। **उत्क्षिपन्त उद्घन्तः।**
- 'तस्य निश्वासवातेन रज उद्धूयते महत्' (भा० वन०)। **उक्तोऽर्थः।**
- 'हरः सङ्क्रीडमानश्च उमया सह पर्वते। भुजाभ्यामुद्धूतः…' (रा० ३।४७।१०)। **उद्धूत आन्दोलितः।**
- 'उद्धूतानीह सर्वेषां यदूनां हृदयानि वै' (हरि० २।२३।२२)।  **उद्धूतानि क्षुभितानि, आन्दोलितानि विकम्पितानि।**
- 'उद्धूतलाङ्गूलमहापताक-ध्वजोत्तमांसाकुलभीषणान्तं' (किरीटिनम्)। (भा० वि० ५४।२७)। **उद्धूतमुपरि क्षिप्तम्।**
- 'आसीद् वनमिवोद्धूतं स्त्रीवनं रावणस्य तत्' (रा० ५।९।६६)। **उद्धूतं विकस्वरं सहर्षम्। उद्धव उत्सवः। उद्धुनोति दुःखमिति। पचाद्यच्।**

## धृ
- धृ (धृञ् धारणे)।  
- 'उद्दधार ततो नीलः शरं तस्य कलेवरात्' (रा० ४।२२।२१)। **उद्दधार निश्चकर्ष।**
- 'साम्राज्यं निजमुद्दधार सकलं सङ्गीतशास्त्रं च यः' (रा० ७।१०।३७)। **उद्दधार=उत्कर्षं प्रापयामास।**
- 'आगमस्तु कृतो येन सोभियुक्तस्तमुद्धरेत्' (याज्ञ० २।२८)। **उद्धरेत् साधयेत्।**
- 'एष त्वां सजनामात्यमुद्धरामि स्थिरो भव' (भा० उ० १८९।२३)। **उद्धरामि उत्सादयामि।**
- 'मां तावदुद्धर शुचो दयिताप्रवृत्त्या' (विक्रम० ४।३१)। **उद्धर रक्ष। उन्नय इति त्वक्षरार्थः।**
- 'भगवति तव स्पृष्टानद्भिश्चिरादुददीधरत्' (उत्तर० १।२३)। **दुर्गतेः पर्यत्रायतेत्यर्थः।**
- 'नमयामास नृपाननुद्धरन्' (रघु० ८।९)। **अनुद्धरन् अनुत्सादयन्।**
- 'उद्धरणीये चक्षुषी' (दशकु० १०२)। **निष्क्रष्टव्ये उत्पाट्ये।**
- 'पातयितुमेव शक्तिर्नान्नपिटमुद्धर्तुम्' (पञ्चत० १।३६३)। **उद्धर्तुम् उत्क्षेप्तुम् उत्थापयितुम्।**
- 'स बन्धुर्यो विपन्नानामापदुद्धरणक्षमः' (हितोप० १।२९)। **उद्धरणं परित्राणम्।**
- 'जग्धस्य मोहाद् हि विशुद्धिमन्धसो जुगुप्सितस्योद्धरणं प्रचक्षते' (भा० पु० ४।४।१८)। **उद्धरणं वमनम्।**
- 'अपि ते ब्राह्मणा भुक्त्वा गताः सोद्धरणान् गृहान्' (भा० अनु० ६०।१४)। **सोद्धरणान् स्वामिन्यागते दास्यामीति याचमानेभ्यो बालकेभ्य आशाप्रदर्शनमुद्धरणं तत्सहितान् इति नीलकण्ठः।**
- 'ज्येष्ठस्य विंश उद्धारः सर्वद्रव्याच्च यद्वरम्' (मनु० ९।११२)।  **उद्धारोपोद्धारः, देयांशस्य पृथक्करणम्।**
- 'राज्ञश्च दद्युरुद्धारमित्येषा वैदिकी श्रुतिः' (मनु० ८।९७)। **युद्धे निजितस्य द्रविणस्य षष्ठोंशः।**
- 'एतद् वित्तं तदभवद्यदुद्दध्रे युधिष्ठिरः' (भा० आश्व० ६५।२०)। **उद्दध्रे उच्चखान।**

## ध्मा
- ध्मा (ध्मा शब्दाग्निसंयोगयोः)।
- 'उद्धमाधम सन्धम' (तै० आ० १।१२।१)।
- 'उद्ध्माय मरिष्यसि' (श० ब्रा० १।४।३।१८)। **उद्ध्माय उच्छ्वस्य।**

## ध्वंस्
- ध्वंस् (ध्वंसु अवस्रंसने गतौ च)।  
- 'ब्राह्मणस्य गवां राजन् ह्रियतीनां रजः पुरा। सोममुद्ध्वंसयामास…' (भा० अनु० १०१।४)॥ **उद्ध्वंसयामास व्याप संववार।**

## नट्
- नट् (नट अवस्यन्दने)।
- **उत्पूर्वस्यास्य हिंसायां प्रवृत्तिरनेकार्थत्वाद् धातूनाम्।**

## नद्
- नद् (णद अव्यक्ते शब्दे)।
- 'असोढसिंहध्वनिरुन्ननाद' (कु० १।५६)। **उच्चैर्ननाद रिरेभे।**
- 'ततोन्तरिक्षमुत्प्लुत्य कालमेघ इवोन्नदन्' (भा० द्रोण० १५६।८६)।  
- 'गोमायुर्दारुणं मुहुरुन्नदन्' (भा० उ० )। **उच्चैर्वाश्यमानः।**
- 'नदन्तश्चोन्नदन्तश्च गर्जन्तश्च प्लवङ्गमाः' (रा० गोरे० ४।४५।८)। **उक्तोऽर्थः।**

## नम्
- नम् (णम प्रह्वत्वे शब्दे च)।
- 'उन्नमति नमति वर्षति गर्जति मेघः करोति तिमिरौघम्। प्रथमश्रीरिव पुरुषः करोति रूपाण्यनेकानि' (मृच्छ० ५।२६)॥ **उन्नमति उदञ्चति, ऊर्ध्वं गच्छति।**
- 'उन्नमत्पीनोत्तुङ्गपयोधरा' (प्र० च० ४।८)। **उन्नमन्तौ उदञ्चन्तौ (पयोधरौ)।**
- '…अपश्यद् दिवसेऽन्तिमे। मध्यन्दिने पयोदालीमुन्नमन्तीं रविं प्रति' (बृ० श्लो० सं० २।६९)।
- 'लघूनुन्नमयन्भावान् गुरूनप्यवपातयन्। वातुं विधिरिवारेभे प्रचण्डश्च प्रभञ्जनः' (कथा० २५।४२॥ **उन्नमयन् उन्नयन्, उदञ्चयन्।**
- 'उन्नम्योन्नम्य तत्रैव दरिद्राणां मनोरथाः। हृदयेषु विलीयन्ते विधवास्त्रीस्तनाविव' (पञ्चत० २।९८)॥
- 'उन्नम्य वदनं भीरुः शिंशपां तामुदैक्षत' (रा० ५।३०।१२)। **उन्नम्य उन्नतं कृत्वा।**

## नश्
- नश् (नशतिर्व्याप्तिकर्मा छान्दसः)।
- 'उत्तरं सुम्नमुन्नशम्' (ऋ० २।२३।८)। **उन्नशम् उदनशम्।** प्रापमित्यर्थः।**

## नह्
- नह् (णह बन्धने)।
- 'अस्थ्यवयवोऽस्थिमध्यमनुप्रविश्य मज्जानमुन्नह्यति' (सुश्रुत० १।१३१।९)। **उन्नह्यति निष्कर्षति, बहिष्करोतीति यावत्।**
- 'मुक्तागुणोन्नद्धं मौलिम्' (रघु० १७।२३)। **उन्नद्धमूर्ध्वदेशे नद्धं बद्धम्।**
- 'ते नैव शक्याः सहसा विजेतुम्। वीर्योन्नद्धा…' (भा० भीष्म० ८०।१०)। **प्रवृद्धवीर्याः, वीर्येण दृप्ता वा।**
- 'आत्मप्रमाण उन्नद्धः श्रेयसोऽवमन्यकः' (भा० वन० ३१।१७)। **उन्नद्धो दृप्तः। जातोन्नद्धप्रवृद्धाः स्युरुच्छ्रिता इति नानार्थऽशष्वमरः।**
- 'पुंरत्नैः पुनरप्रमेयमहिमोन्नद्धैर्न किं साध्यते' (राज० ४।३३१)। **उन्नद्धैः प्रवृद्धैः उन्नतैः।**
- 'ततः प्रसन्ना पृथिवी तस्य… पुनरुन्नह्य सलिलात्' (भा० वन० )। **उन्नह्य निष्क्रम्य निर्गत्य।**
- 'श्रियैश्वर्यमदोन्नाहं पश्य उन्मादकं नृणाम्' (भा० पु० १०।७३।१९)। **उन्नाहः=उद्बन्धनं स्वैराचार इत्यर्थ इति श्रीधरः। उन्नाहः सौवीरकम् इत्यपि क्वचित्।**

## नी
- नी (णीञ् प्रापणे)।  
- 'क्षिणोमि ब्रह्मणाऽमित्रानुन्नयामि स्वाँ अहम्' (वा० सं० ११।८२)। **उन्नयामि उत्कर्षं प्रापयामि।**
- 'दण्डमुन्नयते' (सि० कौ०)। **उत्क्षिपतीत्यर्थः।**
- 'प्रकृतिप्रत्ययाद्यर्थाद्यैः संकीर्णे लिङ्गमुन्नयेत्' (अमरः)। **उन्नयेत् अनुमिमीत, तर्कयेत्।**
- 'कथमपि स इत्युन्नेतव्यस्तथापि दृशोः प्रियः' (उत्तर० ३।२२)।  **उक्तोऽर्थः।**
- 'तत एकान्तमुन्नीय पाराशर्यो युधिष्ठिरम्। अब्रवीदुपपन्नार्थम् इदं वाक्यविशारदः' (भा० वन० ३६।२८)॥ **विजने निर्णीय।**
- 'रेतोधाः पुत्र उन्नयति नरदेव यमक्षयात्' (हरि० १।३२।१२)।  **निर्गमयति, उद्धरतीत्याह।**
- 'नीचा सन्तमुदनयः परावृजम्' (ऋ० १२।१३।१२)। **उदनयः=उदनमयः।**
- 'उत्तूर्वयाणं धृषता निनेथ' (ऋ० ६।१८।१३)। **उन्निनेथ। उक्तोऽर्थः।**
- 'कि स्विदादित्यमुन्नयति' (भा० वन० ३१३।४५)। **उन्नयति उच्चैःसंस्थं करोति।**
- 'अध्वर्यवः कर्तना श्रुष्टिमस्मै वने निपूतं वन उन्नयध्वम्' (ऋ० २।१४।९)। **उन्नयध्वम् मूलमस्यावृहतेत्याह।**
- 'ऊर्ध्वं प्राणमुन्नयति अपानं प्रत्यगस्यति।' (कठ० उ० ५।३)।  **उन्नयति उदीरयति, उत्क्रमयति।**
- 'तं धीरासः कवय उन्नयन्ति' (पा० गृ० २।२)। **तर्कयन्ति, निचायन्ति।**
- 'उन्नीयन्ते स्म बालाश्चिह्नैरङ्गानि कोमलैः' (बृ० श्लो० सं० ७।१५)। **उन्नीयन्ते तर्क्यन्तेऽभ्युह्यन्ते, अनुमीयन्ते।**
- 'प्राड्विवाको वक्ष्यमाणेन शपथेन सत्यमुन्नयेत्' (मनु० ८।१०९) **इत्यत्र कुल्लूकः। उक्तोऽर्थः।**
- 'ततो राज्ञां चरैराप्तैः प्रवृत्तिरुदनीयत' (भा० आदि० २००।१)। **उदनीयत उपानीयत। तथा च पाठान्तरं प्रवृत्तिरुपानीयत। इदमेव ज्यायः।**
- 'पुमांसमुन्नयेत्प्राज्ञः शयने तप्त आयसे' (भा० शां० १६५।६५)। **उपरि निदध्यादित्यर्थः।**
- 'को अस्या नो द्रहोऽवद्यवत्या उन्नेष्यति' (अथर्व० ७।१०८।१)।  **उन्नेष्यति उद्धरिष्यति।**
- 'उग्रस्य मन्योरुद् इदं नयामि' (अथर्व० १।१०।१,९।१।९)। **उक्तोऽर्थः।**
- 'अनुपूर्वया फलवृक्षशाखया सकृत् सीमन्तमुन्नयेत्' (द्रा० गृ० २।२।२५)। **पृथक् कुर्यात्।**
- 'ओमुन्नेष्यामि हव्यं देवेभ्यः पाप्मभ्यो यजमानम्' (भा० श्रौ० ६।११।१)। **उद्वक्ष्यामि, उद्धरिष्यामीत्यर्थः।**
- 'चतुरः स्रुवान्पूर्णानुन्नयत्यनूचो वा उन्नयति' (भा० श्रौ० ६।११।४)। **उन्नयति=उद्गृह्णाति।**
- 'सन्दाय 'धर्माय दीष्वे' (वा० सं० ३८।३) ति वत्समुन्नयति (का० श्रौ० २६।५।४)। **उन्नयति गोरपाकरोति, पृथक् करोति।**
- 'लक्ष्मीं परम्परीणां त्वमत्यन्तीनत्वमुन्नय' (भट्टि० )। **उन्नय=नय=प्रापय। अनर्थक उच्छब्दः।**
- 'एष ह्येव साधु कर्म कारयति तं यमेभ्यो लोकेभ्य उन्निनीषते' (कौ० उ० )। **उन्नेतुमुद्धर्तुमिच्छतीत्यर्थः।**
- 'वधायोन्नीयमानेषु' (भा० शां० २६७।३)।  
- 'कीचकानां विनाशेन वयमुन्नीतसन्तापाः संवृत्ताः' (पञ्चत० २)।  **उन्नीत उद्धृतः।**
- 'सा तु तावतोन्नीतमदभिप्राया' (दशकु०)। **उन्नीतस्तर्कितो विभावितः।**
- 'देवेनैकत्र नीतानामुन्नीतानां स्वकर्मभिः' (भा० पु० ७।२।२१)।  **उन्नीतानां विप्रयुक्तानाम्।**
- 'मन्त्रयस्वैनमुन्नीय परवन्तं विशेषतः' (भा० आश्व० २८।१२)। **उन्नीय एकान्तं नीत्वा।**
- 'स तस्य पदमुन्नीय तस्मादेवाश्रमात्प्रभुः। कौन्तेयो भीमसेनं महावने' (भा० वन० १७९।४९)। **उन्नीय तर्कयित्वा, अनुमाय।**
- 'उन्नयः पदार्थानाम्' (पा० ३।३।२?? सूत्रवृत्तौ)। **उन्नयोऽनुमा।**
- 'उन्नयने च' (का० श्रौ० २५।१२।१५)। **उन्नयन्त्यस्मादित्युन्नयनं पूतभूत् पात्रम्।**
- 'सोन्तरिक्षं यजुर्भिरुन्नीयते सोमलोकम्' (प्रश्नोप० ५।४)। **उन्नीयते ऊर्ध्वं नीयते।**
- 'पञ्चकृत्व उन्नयेत्' (शां० ब्रा० २।१)। **स्धाल्या उद्धरेत् (चमसेनेति शेषः)।**

## पच्
- पच् (डुपचष् पाके)।  
- 'उत्पचविपचा' (मयूरव्यंसकादयश्च २।१।७२ इत्यत्र वृत्तौ)।

## पत्
- पत् (पत्लृ गतौ)।
- 'उदपप्तत् सूर्यः' (ऋ० १।१९१।९)। **उदगादित्यर्थः।**
- 'उत्ते वयश्चिद्वसतेरपप्तन्' (ऋ० १।१२४।१२)। **वयश्चित् पतगा इव वसते र्निरक्रामन् इत्यर्थः।**
- 'उत्पेतुः सहसा स्वेभ्यो गृहेभ्यः पुरुषर्षभाः' (हरि० २।१२१।१३)। **गृहेभ्यस्तत्वरिरे, त्वरया निरीयुः।**
- 'अप्सु निर्मथनादेव रसात् तस्माद् वरस्त्रियः। उत्पेतुः--' (रा० १।४५।३३)॥ **उत्पेतुरुन्ममज्जुः, उज्जग्मुः।**
- 'आसनाद् उत्पपात हृष्टा' (रा० २।७२।२)। **उत्पपात वेगेनोत्तस्थौ।**
- 'उत्पेतुरासनात्सर्वे क्रोधसंरक्तलोचनाः' (भा० उ० १६२।१६)।  **उक्तोऽर्थः।**
- 'उत्पपात भृशं क्रुद्धः श्येनवन्निपपात च' (भा० द्रोण० १७४।३५)।  **उत्पपात उत्पुप्लुवे।**
- 'नाकीर्तयित्वा गाः सुप्यात्ता नासंस्मृत्य चोत्पतेत्' (भा० अनु० ७८।१६)। **उत्पतेत् शय्यात उत्तिष्ठेत्। संजिहीत।**
- 'उत्पतेत् सहजाद् देशाद् व्याधिदुर्भिक्षपीडितात्' (भा० शां० १३९।९१)। **देशादुत्पतेत्=देशं त्यजेदित्यर्थः। निर्गच्छेदिति शब्दार्थः।**
- 'तस्मादस्य यत्रैव क्व च कुशो वा यद्वा विकृन्तति तत एव लोहितमुत्पतति' (श० ब्रा० ३।१।२।१६)। **उत्पतति निःसरति। स्रवति। क्षरति।**
- 'दैवात्कन्दुकपातेनोत्पतत्यार्यः पतन्नपि। तथा त्वनार्यः पतति मृत्पिण्डपतनं यथा' (तन्त्रा० २।४।१४२)॥ **उत्पतति उन्नमति, ऊर्ध्वां गतिमाप्नोतीत्यर्थः।**
- 'उत्पतेदपि चाकाशं निपतेच्च यथेच्छकम्' (भा० वन० १५५।१९)। **भीममुद्दिश्योक्तिः। विहङ्गवद् विहायसं गच्छेदित्यर्थः।**
- 'तस्याः श्रुत्वैव वचनमुत्पपात युधिष्ठिरः' (भा० आदि० १५४।१३)। **आसनात्सहसोदतिष्ठदित्यर्थः।**
- 'तव वाक्यामुदीक्षाणा उत्पतन्ति पतन्ति च' (व० धर्मशा० १६।३२)।
- 'उत्पतोदङ्मुखः खम्' (मेघ० )। **उड्डयस्वेत्यर्थः।**
- 'उत्पतितोपि हि चणकः शक्तः किं भ्राष्ट्रकं भङ्क्तुम्' (पञ्चत० १।१??८)। **उत्पतितः सहसोद्गत उत्प्लुतः। सवेगमुच्चरन्।**
- 'दूर देव चालोक्य तं महासत्त्वं हन्तुमुत्पतितनिश्चयः' (अवदा० शरभजा०)। **उत्पतितनिश्चय उत्पन्नमतिः।**
- 'द्वारि शिशुरुत्पतितुं द्रागङ्गान्याकुञ्च्य लीयते निभृतः' (भामिनी० १।१०६)। **उत्पतितुम्=उड्डयितुम्।**
- 'उत्पत्योत्पत्य सहसा विश्वामित्रमपूजयन्' (ग० १।२९।२६)।  **आसनेभ्य उत्थायमुत्थायम्। सन्तोषातिशयकृतोऽयमासनपरित्यागः। उत्पातेन ज्ञापिते च (चतुर्थी सम्प्रदाने २।३।१३ इत्यत्र वार्तिकम्)। प्राणिनां शुभाशुभसूचको विकार उत्पातः।**
- 'बुद्धिरात्मानुगाऽतीव उत्पातेन विधीयते' (भा० वन० १८१।२५)। **उत्पातेन=उत्क्रान्त्यादिना।**
- 'उत्पाताश्च निपाताश्च सुयुद्धं सुपलायितम्' (भा० शां० ५९।४६)।  **उत्पाता ग्रहयुद्धादयो धूमकेत्वादयश्च।**
- 'विहङ्गाः कालचोदिताः। राक्षसानां विनाशाय उत्पातान् व्याहरन्ति च' (रा० ६।११।४१)॥
- 'सापि सुकुमारसुभगेत्युत्पातपरम्परा केयम्' (का० प्र० १०)। **उक्तोऽर्थः।**
- 'अधर्मात्तु महोत्पातो भविष्यति हि साम्प्रतम्' (रा० ५।२६।३२)। **महोत्पात उत्तमा व्यापद्।**
- 'विचलन्प्रथमोत्पाते हयानां भरतर्षभ' (भा० वन० १६८।४०)। **उत्पात उद्घातः।**
- 'एकोत्पातेन ते लङ्कामेष्यन्ति हरियूथपाः' (रा० ५।३९।४०)। **एकोत्पातेन सकृदुत्पत्येत्यर्थः।**
- 'पातोत्पाता मनुष्याणाम्' (हितोप० १।१६८)। **नमनोन्नमने इत्याह। अभ्युदयास्तमयावित्यभिप्रायः।**
- 'यद्युद्वा पतेत् सं वा विजेत' (गौर्घर्मधुक्) (सत्या० श्रौ० २४।७।१९)। **उत्पतेत् उत्प्लुत्य गच्छेत्।**
- 'उत्पतन्तमनूपेतू रुमाप्रभृतयः स्त्रियः' (रा० ४।३४।४)। **उत्पेतुः सहसोत्तस्थुः।**
- 'उत्पतन्निपतंश्चापि तिष्ठन् गच्छन् पुनः पुनः' (रा० ५।१२।१५)। **उत्पतन् अधिरोहन् (उच्चैः स्थानानि)। निपतन् ततोऽवरोहन्।**
- 'ननु चोत्पततैव वचनलोपं चोदिताः स्मः' (पा० १।२।६४ सूत्रे असमासे वचनलोप इति वार्तिके भाष्यम्)। **उत्पतता तत्पक्षदूषणमुपक्रममाणेनैव।**

## पद्
- पद् (पद गतौ)।
- 'उत्पद्यते गृहे यस्य न च ज्ञायते कस्य सः। स गृहे गूढ उत्पन्नस्तस्य स्याद्यस्य तल्पजः' (मनु० ९।१७०)॥ **उत्पद्यते जायते प्रसूयते।**
- 'उत्पत्स्यते स्ति मम कोपि समानधर्मा' (मालती० १।६)। **उत्पत्स्यते जनिष्यते संभविष्यति।**
- 'उदपादि चास्य मनसि' (काद० १३२)। **अस्य चित्तमुत्पन्नम् इत्यर्थः।**
- 'वायोर्ज्योतिरुत्पद्यते' (मनु० १।७७)।  
- 'दुःखे च शोणितोत्पादे शाखाङ्गच्छेदने तथा' (याज्ञ० २।२२५)। **उत्पाद उत्पत्तिः।**
- 'अलाबुं वर्जयेन्नारी तथैवोत्पादिकामपि' (हरि० २।७९।५९)। **उत्पादिकामुपोदकीम्।**

## पा
- पा (पा पाने)।  
- 'उत्पिबन्ते वा इमानि दिक्षु नाष्ट्ररक्षांसि' (श० ब्रा० ५।२।४।७)। **निःशेषं पिबन्तीत्यर्थः।**

## पार्
- पार् (पार तीर कर्मसमाप्तौ)।  
- 'उत्त्वा मृत्योरपीपरम्' (अथर्व० ८।२।९)। **उद् अपीपरम् उद् अपपारम्। पारमनयम् इत्यर्थः।**

## पिञ्ज्
- पिञ्ज् (पिजि वर्णसम्पर्चनयोः)।  
- 'उत्पिञ्जोत्पादनासज्जे तस्मिन्' (राज० ३।१२२)।

## पिष्
- पिष् (पिष्लृ संचूर्णने)।
- 'भीमबाहुबलोत्पिष्टे विनष्टे राक्षसे ततः' (भा० वन० ११।७३)।  **उत्पिष्टे बलवद् बाधिते उपपीडिते संचूर्णिते।**

## पीड्
- पीड् (पीड अवगाहने)।
- 'अन्योन्यमुत्पीडयदुत्पलाक्ष्याः' (स्तनद्वयम्) (कु० १।४०)।  **उत्पीडयद् मृद्नत्, सङ्घर्षत्।**
- 'स तु बाणवरोत्पीडाद् विस्रवत्यसृग् उल्बणम्' (भा० वन० २१।८)। **बाणोत्पीडः क्षतस्थानम्। नयनसलिलोत्पीडरुद्धावकाशाम् (निद्राम्)। उत्पीडः सवेग उद्गमः।**
- 'पूरोत्पीडे तडागस्य परीवाहः प्रतिक्रिया' (उत्तर० ३।२९)। **उत्पीड ओघातिरेकः।**
- 'अभवच्छोणितोद्गारात्सोत्पीड इव सर्वतः' (रा० ४।१६।२२)। **सोत्पीडः सफेनः। अभवच्छोणितोद्गारी सापीड इव पर्वत इति पाठान्तरम्।**
- 'उत्पीड इव धूमस्य मोहः प्रागावृणोति माम्' (उत्तर० ३।९)। **धूमस्योत्पीडः संघातः।**
- 'तदुत्पीडितवारिराशिः सरित्प्रवाहः' (रघु० ५।४६)। **तेन गजेनोत्पीडित उच्चालितः।**
- 'एताः करोत्पीडितवारिधाराः' (रघु० १६।६६)। **उक्तोऽर्थः।**

## पू
- पू (पूञ् पवने)।
- 'सवितुस्त्वा प्रसव उत्पुनामि' (वा० सं० १।३१)। **उत्पुनामि शोधयामि। नार्थ उदा।**
- 'सवितुर्वः प्रसव उत् पुनाम्यच्छिद्रेण पवित्रेण सूर्यस्य रश्मिभिः' (वा० सं० १।१२)। **उत्पुनामि अवदायामि।**
- 'त्रिराज्यमुत्पुनाति' (द्रा० गृ० १।२।१४)।
- 'सर्पिरनुत्पूतम् नवनीतं नोत्पूतम्' (आश्व० गृ० २।६)।  
- '(आज्यम्) उत्पूय' (श० ब्रा० १२।४।४।७)। **पवित्रेण संशोध्येत्यर्थः।**
- 'द्रवाणां चैव सर्वेषां शुद्धिरुत्पवनं स्मृतम्' (मनु० ५।११५)।  
- 'एते वा उत्पवितारो यत्सूर्यस्य रश्मयः' (श० ब्रा० १।१।३।६)।  **उत्पवितारः पवनशीलाः पूतिकराः।**

## पृ
- पृ (पृ पालनपूरणयोः)।  
- '(तौग्र्यं नावः) उदश्विभ्यामिषिताः पारयन्ति' (ऋ० १।१८२।६)। **उत् पारयन्ति उत्तारयन्ति तीरं नयन्ति पारं प्रापयन्ति।**
- 'उत्त्वा मृत्योरोषधयः सोमराज्ञीरपीपरन्।' (अथर्व० ८।१।१७)। **उदपीपरन् पर्यत्रायन्त।**

## प्रुष्
- प्रुष् (प्रुष स्नेहनसेवनपूरणेषु)।  
- 'उत्प्रुषो विप्रुषः संजुहोमि' (का० श्रौ० ३।८।१)। **उलूखले मुसले यच्च शूर्पे इति सूत्रस्यादिः। उत्पतिताः प्रुष उत्प्रुषः। प्रुषो बिन्दवो द्रप्साः।**

## प्लु
- प्लु (प्लुङ् गतौ)।
- 'प्लवन्निमज्जति निमग्नमुत्प्लवति' (षड्विंश० ५।७)। **उत्प्लवति उत्प्लवते तरति।**
- 'यल्लघु तद् उत्प्लवते' (पा० ३।२।१२६ सू० वृत्तौ)।
- 'तदेतत्प्रावृष्युज्जीमूताः प्लवन्ते' (का० सं० ३६।७)। **उत्प्लवन्त उद्गच्छन्ति।**
- 'न चाग्निमुत्प्लुत्य गच्छेत्' (मनु० ४।५४ इत्यत्र कुल्लूकः)। **उत्प्लुत्य लङ्घयित्वा। प्लुत्याऽतीत्य।**

## फल्
- फल् (त्रिफला विशरणे)।
- 'स प्रांशुर्वेष्टितश्मश्रुरुष्णीषेणोत्फलन् पुनः' (राज० ८।९५)।  **उत्फलन् उत्पतन् उत्सर्पन्।**

## बन्ध्
- बन्ध् (बन्ध बन्धने)।
- 'रज्जुपाशेन कण्ठमुद्बध्नाति' (मुद्रा ६)। **कण्ठमूर्ध्वं बद्ध्वा विलम्बत इत्यर्थः।**
- 'उद्बद्धबाहुः पुरुषो बधबन्धमवाप्नुयात्' (सामुद्रिके)।  
- 'अस्मिन्वृक्षे किलोद्बद्धं शरीरम्' (भा० वि० ४१।१)। **उद्बद्धम् विलम्बितम्।**
- 'क्रियते कथमुद्बन्धस्त्वया मे दर्श्यताम्' (कथा० १३।१००)।  
- 'स्वदोषकोपनाद्रोगं लभते मरणान्तिकम्। अपिबोद्वन्धनादीनि परीतानि व्यवस्यति' (भा० आश्व० १७।१३)॥ **रज्ज्वा कण्ठं बद्ध्वाऽऽमनो विलम्बनमुद्बन्धनमित्यसकृदुक्तोर्थः।**
- 'पादप आत्मानमुद्बध्य व्यापादयामि' (रत्ना० ३)। **उक्तोऽर्थः।**
- 'अज्ञानादुपसम्पन्ना रज्जुरुद्बन्धनी यथा' (रा० २।१२।८०)।  **उद्बध्यतेऽनयेति व्युत्पत्तेः।**
- 'आयोगवेन विप्राया जातास्ताम्रोपजीविनः। सूनिकस्य नृपायां तु जाता उद्बन्धकाः स्मृताः' (उशना)॥**
- 'सुदेवोऽद्योद्वा बध्नीत प्र वा पतेत्' (श० ब्रा० ११।५।१।८)। **उद्बध्नीत उद्वद्बध्नीयात् रज्ज्वा बद्ध्वाऽऽत्मानमवलम्बयेत्।**

## बाध्
- बाध् (बाधृ लोडने, लोडनं प्रतिवातः)।  
- 'यद्यग्निनोद्बाधेत…अप्यग्रेणैव यूपमरत्नी सन्दध्याताम्' (श० ब्रा० ४।२।१।१९)। **नोद्बाधेत नोद्दीप्येत।**
- 'यदभिष्टिते उदबाधत' (श० ब्रा० ५।४।१९)। **उदबाधत उदश्वयत्।**

## बुध्
- बुध् (बुध अवगमने)।  
- 'उद्बुध्यध्वं समनसः सखायः' (ऋ० १०।१०१।१)। **जागृत, जागरिता भवतेत्याह।**
- 'उद्बुध्यस्व प्रतिजागृहि त्वम्' (वा० सं० १५।५४)। **प्रतिबुद्धो भवेत्यर्थः। एनं यजमानं प्रतिजागृहीति महीधर एवं भाषमाणः प्रतिजागर्तेः सकर्मत्वमूरी करोति। युज्यते चैतत्। अवेक्षा प्रतिजागर इत्यमरोक्तेः। प्रतिदिनं यजमानं जागरूकं सावधानं कुर्विति वदन्वाऽस्थान्तर्णीतण्यर्थतां मन्यत इतीह प्रसङ्गादुपन्यस्यते।**
- 'रत्याद्युद्बोधका लोके विभावाः काव्यनाट्ययोः (सा० द० २।२९)।  **उद्बोधका उद्दीपनाः।**

## ब्रू
- ब्रू (ब्रूञ् व्यक्तायां वाचि)।  
- 'ओदनमुद्ब्रुवते' (तै० ब्रा० १।७।१०।६)। **ओदनमन्तरेण संवदन्त्येकमतयो भवन्तीत्यर्थो भाति। अधिदेवनकाल ओदनं पणत्वेन सर्वे परस्परं ब्रूयुरिति सायणः।**
- 'स यन्न संभरति तस्योद्ब्रुवीत तस्य नाश्नीयाद् यावाज्जीवम्' (श० ब्रा० ५।२।२।४)। **तस्योद्ब्रुवीत तं प्रत्याचक्षीतेत्यर्थो भासते।**

## भा
- भा (भा दीप्तौ)।
- 'सर्वभूतमयोऽचिन्त्यः स एव स्वयमुद्बभौ' (मनु० १।७)। **उद्बभौ प्रादुर्बभूव। उत्पूर्वो भातिः प्रादुर्भावे वर्तत इति कुल्लूकः।**

## भास्
- भास् (भासृ दीप्तौ)।
- 'अनुद्भासि वासो वसीत' (आप० ध० १।३०।१२)। **उद्भासि उल्बणम्। विनीतवेषः स्यादित्यर्थः।**

## भिद्
- भिद् (भिदिर् विदारणे)।
- 'प्रजापतेः प्राणेषूत्क्रान्तेषु शरीरं श्वयितुमध्रियत। तस्य यः श्लेष्मासीत्स सार्धं समवद्रुत्य मध्यतो नस्त उदभिनत् स एष वनस्पतिरभवत्' (श० ब्रा० १३।४।४।६)। **उदभिनत्=उदभिद्यत=अङ्कुरितोऽभवत्। अङ्कुरोऽभिनवोद्भिदि (अमरः)।**
- 'संस्वेदजा अण्डजा उद्भिदश्च' (भा० आदि० ८९।११)।  
- 'सेमं नः कारुमुपमन्युमुद्भिदमिन्द्रः कृणोतु प्रसवे रथं पुरः' (ऋ० १।१०२।९)। **उद्भिदमन्तःप्रवेशशीलं विजेतारमभिभवितारम्।**
- 'ये (देवाः) अस्मभ्यं घनदा उद्भिदश्च' (ऋ० १०।११६।९)। **उक्तोर्थः। किसलयोद्भेदः=नवपल्लवोद्गमः।**
- 'रत्यन्तसुलभोद्भेदैर्निःसृतैः स्वेदबिन्दुभिः' (राज० ५।३८२)। **उक्तोऽर्थः।**

## भू
- भू (भू सत्तायाम्)।
- 'श्रान्ताः स्म सुभृशं ब्रह्मन्नोद्भवत्यमृतं च तत्' (भा० आदि० १८।२९)। **नोद्भवति, नोत्पद्यते, न जायते।**
- 'उदभून्मुरजध्वनिः' (कथा० २।३४)। **उदतिष्ठत्, उदस्थात् प्रादुरभूत्।**
- 'उदभवत्तीव्रो दुर्भिक्षः' (कथा० २७।९४)। **उक्तोऽर्थः।**
- 'तेषामति त्रीण्यरिच्यन्त न त्रीण्युदभवन्' (तै० ब्रा० १।५।१२।१)। **नोदभवन् न पर्याप्नुवन्। तौ च स्वस्वपक्षहेतुभिः स्वस्वपक्षं स्थापयतः परपक्षमुद्भावयतः।**
- 'परलोकमुद्भावयाम्यथेमम्' (अवदा० रुरुजा०)। **उद्भावयामि उन्नयामि।**
- 'उद्भावय कुलं मग्नं त्वत्कृते स्वयमेव हि' (भा० उ० १३३।२२)।  **उद्भावय उन्नय उद्धर।**
- 'उद्भावय स्ववीर्यं वा तां वा गच्छ ध्रुवां गतिम्' (भा० उ० १३३।१८)।  **उद्भावय आविर्भावय, व्यक्तय, दर्शय।**
- 'विनतं क्वचिदुद्भूतं क्वचिद्याति शनैः शनैः' (गाङ्गं सलिलम्) (रा० १।४३।२४)। **उद्भूतमुन्नतं पाषाणादियोगात्। उद्धूतमिति पाठान्तरम्। उद्भूतरूपं नयनस्य गोचरः (भाषापरिच्छेदे)। उद्भूतं प्रकटं मूर्तम्, सविग्रहम्। परिच्छिन्नम्।**
- 'अलं ह्येष त्वत्कुलोद्भूतये विधिः' (कु० ६।८२)। **उद्भूतिरुच्छ्रायः समृद्धिः।**
- 'ईश्वरानुद्भाविता वा शक्तिः' (शब्दस्य) (सा० द०)। **अनुद्भाविताऽनुत्पादिता।**
- 'मायां मयोद्भाव्य परीक्षितोऽसि' (रघु० २।६२)। **उद्भाव्य=समुत्पाद्य।**
- 'नोपादानं विनोद्भवः' (वि० पु० १।१७।५८)। **उद्भवः=उत्पादः, संभवो जन्म।**
- 'यो देवानां प्रभवश्चोद्भवश्च' (श्वेता० उ० ३।४)। **उक्तोऽर्थः।**
- 'तेनानुद्भवोपि संगृहीतः' (सां का० ७ तत्त्व०)। **अनुद्भवः=अनागतावस्थया सूक्ष्मरूपेण स्वोपादानेऽवस्थानम्।**
- 'वदन्ति कारणं श्रेष्ठं स्वपक्षोद्भावनाय वै' (भा० शां० ३००।२)।  **स्वपक्षोत्कर्षायेत्यर्थः।**
- 'अनेकैरभ्युपायैस्ताञ्जिघांसन्ति स्म पाण्डवान्। पाण्डवा अपि तत् प्रतिचक्रुर्यथागतम्॥ उद्भावनमकुर्वन्तो विदुरस्य मते स्थिताः' (भा० आदि० १४१।२१-२२) **उद्भावनं प्रमादः, अनवेक्षा, अप्रतिजागरः। अयमर्थो भाति। भानपि दुर्लभः शब्दमर्यादयेत्यवश्यप्रतिपत्तव्यम्।**
- 'उद्भावयिता बन्धून्न्यग्भावयिता शत्रून्' (दशकु०)। **उद्भावयिता उन्नमयिता, उत्कर्षकः।**
- 'चतुर्भिरक्षरैरनुष्टुब् बृहतीं नोदभवत्' (तै० ब्रा० १।५।१२।३)। **नोदभवत् पूरयितुं समर्था नाभवत्।**
- 'जगर्जुर्जलदा दिक्षु ह्युद्भूताश्च महार्णवाः' (मात्स्य० १५०।२११)। **उद्भूता उद्गूर्णा उच्छलिताः।**
- 'तास्ते (धानाः) सन्तूद्भ्वीः प्रभवीः' (अथर्व० १८।४।४३)। **उद्भ्वीः प्रचुराः प्रभूताः।**

## भृ
- भृ (भृञ् भरणे)।
- 'यदी घृतेभिराहुतो वाशीमग्निर्भरत उच्चाव च' (ऋ० ८।१९।२३)। **उद्भरते उदीरयति सम्पादयति। वाशीं शब्दम्।**

## भ्रम्
- भ्रम् (भ्रमु चलने, भ्रमु अनवस्थाने)।
- 'क्वचिद् उद्भ्रमते योगात् क्वचिद् विभ्रमते बलात्' (रा० ३।६०।३६)।  **उद्भ्रमते उद्भ्रमति उत्पतति।**
- 'उद्भ्रमामि विरहात् खलु तस्याः' (नै० ५।१०८)। **उद्भ्रमामि उन्माद्यामि।**
- 'दृष्ट्वा स्वप्नगतं राममुद्भ्रमामि विचेतनः' (रा० ३।३९।१६)।  **उद्भ्रमामि भ्रान्तं प्रलापं करोमि।**
- 'धावत्युद्भ्रमति प्रमीलति पतत्युद्याति मूर्छत्यपि' (गीत० ४)। **उद्भ्रमति=पर्यटति। कमलस्योद्भ्रान्तभृङ्गस्य च। उपरि भ्रमन्तो भृङ्गा यत्र, तादृशस्येत्यर्थः। उद्भ्रान्तासिः=भ्रमितखड्गः। किञ्चिदुद्भ्रम्याब्रवीत्। उद्विज्येत्यर्थः।**
- 'उद्भ्रमन्निव वेगेन विक्षिपन् रघुनन्दनः' (रा० ३।६०।४)। **उद्भ्रमन् उत्पतन्।**
- 'उद्भ्रमः संभ्रमश्चैव गणौ ते परिचारकौ। तवाज्ञया करिष्येते लोकस्योद्भ्रमसम्भ्रमौ' (मात्स्य० १८०।९९)॥ **उद्भ्रम उन्मादः।**

## मथ्
- मथ् (मथे विलोडने)।
- 'प्रयोजयति चोन्माथं नित्यमस्तं गते रवौ' (भा० शां० १३८।२३)।  **उन्माथः कूटयन्त्रं पशुमृगपक्षिबन्धनम्।**
- 'सन्निपातावधूतैश्च प्रमाथोन्मथनैस्तथा' (हरि० २।३०।३२)। **उन्मथनम् उद्गृह्य (मल्लस्य) निपातनम्।**

## मद्
- मद् (मदी हर्षे)।
- 'उन्माद्यति स तु क्षिप्रं तं तु देवग्रहं विदुः' (भा० वन० २३०।४७)।
- 'दश धर्मं न जानन्ति…मत्तः प्रमत्त उन्मत्तः' (भा० उ० ३३।१०२)।
- 'अति जनं वा गच्छेदुद्वा माद्येत' (पञ्च० ब्रा० १८।११।१०)। **उन्माद्येत उन्माद्येत् उन्मादमुपेयात्।**
- 'काननऽस्मिन्विना कान्तां चित्तमुन्मादयन्ति मे' (रा० ४।१।९७)। **उन्मादयन्ति उन्मत्तमुद्भ्रान्तं कुर्वन्ति।**

## मा
- मा (माङ् माने)।
- 'उदिमां मात्रां मिमीमहे' (अथर्व० १८।२।४३)। **उच्छब्देन मानस्योत्कर्षगुणोऽभिधीयते।**
- 'तोल्यते उन्मीयते स्रुवादिनाऽवदीयते इति तोलम्' (अथर्व० १।७।२) **इत्यत्र सायणः।**
- 'यज्ञस्य (सोमः) प्रमाभिमोन्मा प्रतिमा वेद्यां क्रियमाणायाम्' (का० सं० ३४।१४)। **उन्मा उन्मानमुत्सेधमानम्।**
- 'या महती महोन्माना' (अथर्व० ५।७।९)। **उन्मानमूर्ध्वमानम्।** महोच्छ्राया ( निर्ऋतिः)।
- 'तानुदमिमीत यावदग्निहोत्रमासीत्तावानग्निष्टोमः' (तै० सं० १।६।९।१)। **उदमिमीत तुलयोन्मितवान्।**
- 'स्वशब्दोन्मानाभ्यां च' (ब्र० सू० २।३।२२)। **उद्यम्य मानमुन्मानम्।**

## मि
- मि (डुमिञ् प्रक्षेपे)।
- 'यत्र यूपमुन्मिन्वन्ति' (ऐ० ब्रा० २।२)। **उन्मिन्वन्ति उत्खनन्ति। निपूर्वस्तु निखनने वर्तते।**

## मिल्
- मिल् (मिल श्लेषणे)।  
- 'उन्मिलन्ति कुहूः कुहूरिति कलोत्तालाः पिकानां गिरः' (गीत० १।४७)। **उन्मिलन्ति उच्चकैर्मिलन्ति सुष्ठु श्लिष्यन्ति इति विवक्षति। आश्चर्यमिव मिलेर्योग उदः प्रयोगः।**

## मिष्
- मिष् (मिष स्पर्धायाम्)।
- 'निमिष्य नोन्मिषन्त्येव यावत्ते तस्य सैनिकाः' (शि० भा० २१।५६)।  **नोन्मिषन्ति नेत्रे नोन्मीलयन्ति।**
- 'उन्मिमेष तदा मुनिः' (भा० पु०)। **उक्तोऽर्थः।**
- 'प्रलपन् विसृजन्गृह्णन् उन्मिषन्निमिषन्नपि' (गीता० ५।९)।  **नेत्रोन्मेषं कुर्वन्नित्यर्थः।**
- 'उन्मिषत्सु ग्रहग्रामणीषु' (काद० १७६)। **उद्यच्छत्स्वित्यर्थः।**
- 'प्रलयान्तोन्मिषिते विलोचने' (कु० ४।२)। **उन्मिषिते उन्मीलिते।**
- 'उन्मेषं यो मम न सहते जातिवैरी निशायाम्' (का० प्र० १०)। **उन्मेषो विकासः।**
- 'सतां प्रज्ञोन्मेषः' (भर्तृ० २।११४)। **बुद्धिविद्योतः।**
- 'विद्युदुन्मेषदृष्टिम्' (मेघ० ८१)। **विद्युदुन्मेषः=विद्युद्विलासः।**

## मुच्
- मुच् (मुच्लृ मोक्षणे)।
- 'आर्तनादो हि यः पौरैरुन्मुक्तः' (रा०)। **उन्मुक्तः=विसृष्टः। उत्मुक्ताः शराः। उक्तोऽर्थः।**
- 'भूषणान्युन्मुमुचुः क्षमायाम्' (भट्टि० ३।२२)। **उत्कृष्य त्यक्तवत्य इत्यर्थः।**
- 'प्रत्यर्पिताः शत्रुविलासिनीनामुन्मुच्य सूत्रेण विनैव हाराः' (रघु० ६।२८)। **उन्मुच्य=आक्षिप्य, आच्छिद्य।**
- 'सत्यकञ्चुकमुन्मुच्य' (भा० शा० २७।१७)। **उन्मुच्य अवरोप्य, अवतार्य।**
- 'लेखमुन्मुच्य' (राज० ३।२३५)। **उद्बन्धनं कृत्वेत्यर्थः।**

## मुह्
- मुह् (मुह वैचित्ये)।
- 'यस्तिष्यस्तौ पुनर्वसू येषां त इमे तिष्यपुनर्वसवः। उन्मुग्धास्तिष्यादय एव विपर्यासेन दृश्यमाना बहुव्रीहिणोच्यन्ते' (पा० १।२।६३ सूत्रे वृत्तिः)। **उन्मुग्धा व्यामुग्धाः संशयिता भ्रान्ते र्विषयतां गताः। कर्तृधर्मोऽधिकरण आरोप्यते। अविविक्ता इति तु तात्पर्यार्थः।**

## मृज्
- मृज् (मृजू शुद्धौ)।
- 'सर्वं तूष्णीमनुक्रामन्नुच्च मार्ष्टि अव च मार्ष्टि' (बौ० श्रौ०)। **ऊर्ध्वमुपरिष्टात् प्रमार्ष्टि प्रोञ्छति।**
- 'अथ हुत्वोर्ध्वं ग्रहमुन्मार्ष्टि' (श० बा० ४।१।१।२४)। **अनन्तरोदीरित एवार्थः।**
- 'स्तोमं चेमं प्रथमः सूरिरुन्मृजे' (ऋ० १०।१६७।४)। **उन्मृजे शुन्धामि, शोषयामि, संस्करोमि। उच्छब्दः शोधनस्योत्कर्षमाह।**

## मृद्
- मृद् (मृद क्षोदे)।  
- 'पादौ कुरु। उन्मृदानेति गम्यते' (१।३।१ सूत्रे क्रियाविशेषक उपसर्ग इति वार्तिकभाष्ये)। **विरजी कुर्वित्यर्थः।**

## मृश्
- मृश् (मृश आमर्शने, आमर्शनं स्पर्शः)।
- 'अथैनम् (अश्वम्) उन्मृशति' (श० ब्रा० ६।३।३।१२)।  **उपर्यास्फालयति, आस्फालनपूर्वं विरमयति, निरुद्धगतिं करोति।**
- 'उदू षु णो वसो महे मृशस्व शूर राधसे' (ऋ० ८।७०।९)। **उन्मृशस्व=उन्मृश=आमर्शनपूर्वमुत्थापयेत्यर्थः।**
- 'उन्मृश्या हैव द्यौरास' (श० ब्रा० १।४।१।२२)। **उन्मृश्या ऊर्ध्वं प्रेरितेन करेण स्पृश्या।**

## मन्द्
- मन्द् (मदि स्तुतिमोदमदस्वप्नकान्तिगतिषु)।
- 'दानाय शूरमुदमन्दिषुः सुताः' (ऋ० ९।८१।१)। **अभिषुताः सोमाः शूरमिन्द्रं दानायोद्धर्षयन्ति प्रोत्साहयन्ति। लोके मदिरात्मनेपदी।**

## मस्ज्
- मस्ज् (टु मस्जो शुद्धौ)।
- 'दन्तोलूखलिनश्चैव तथैवोन्मज्जकाः परे' (रा० ३।६।३)। **उन्मज्जकाः कण्ठदघ्नजले हेमन्तेषु स्थित्वा तपः साधकाः।**

## यम्
- यम् (यम उपरमे)।  
- 'प्र वाता इव दोधत उन्मा पीता अयंसत' (ऋ० १०।११९।२)।  **उदयंसत समैरिरन्। मां संरब्धमकुर्वन्नित्याह।**
- 'ब्रह्माणस्त्वा शतक्रत उद्वंशमिव येमिरे' (ऋ० १।१०।१)। **उद्येमिरे प्रयुयुजिरे, प्रेरितवन्तः।**
- 'उद्यच्छेध्मम्' (श० ब्रा० ९।२।३।१)। **उद्गृहाणेत्यर्थः।**
- 'यो वा अप्रतिष्ठितो वज्रमुद्यच्छति नैनं शक्नोत्युद्यन्तुम्' (श० ब्रा० १।१।१।१८)। **उक्तोऽर्थः।**
- 'वज्रमसुरेभ्य उदयच्छत्' (ऐ० ब्रा० २।३१)। **उदयच्छत्=अवागुरुत।**
- 'परस्य दण्डं नोद्यच्छेत्' (मनु ४।१६४)। **भारमुद्यच्छते उत्क्षिप्य वहतीत्यर्थः। वेदमुद्यच्छति वेदाध्ययन उद्यमं करोतीत्यर्थः।**
- 'साष्टाक्षरा गायत्री प्रातः सवनमुदयच्छत्' (ऐ० ब्रा० ३।२८)। **उद्यमो निर्वाह इति षड्गुरु०।**
- 'उद्यच्छन्यद्वदादित्यस्तमः सर्वं व्यपोहति। तद्वत्कल्याणमातिष्ठन्सर्वं पापं व्यपोहति' (अङ्गिराः)॥ **उद्यन्, उदयमानः। कल्याणं प्रायश्चित्तम्।**
- 'उद्यच्छमाना गमनाय पश्चात्' (रघु० १६।२९)। **उद्यच्छमाना प्रयतमाना।**
- 'एष लोकविनाशाय रविरुद्यन्तुमुद्यतः' (भा० आदि० २४।१५)। **उद्यन्तुमुद्यत उदयोन्मुखः। उद्गन्तुमिति पाठान्तरम्।**
- 'शक्या दैवगतिर्लोके निवर्तयितुमुद्यता' (रा० ६।११०।२५)। **उद्यता प्रारब्धा फलं प्रसोतुम्।**
- 'अभिपन्नमिदं लोके राज्ञामुद्यतदण्डनम्' (भा० शां० ३२।२०)।  **उद्यतदण्डनम् उद्धतदमनम्। पाठभ्रंशोत्र भाति।**
- 'कुपितेन च राजा तस्य प्राणेषूद्यतो दण्डः' (दशकु०)। **उद्यतो निपातितः।**
- 'मधुमदोद्यमिता वनिता' (कि० ९।६६)। **समीरिता, प्रयुक्ता उद्दीपिता।**
- 'ततोहं स्वयम् उद्यम्य हयांस्तान् वातरंहसः' (भा० उ० १८२।१८)।  **उद्यम्य संयम्य।**
- 'उद्यम्य यु कुञ्जरं पार्थस्तस्थौ परपुरञ्जयः' (भा० द्रोण० १४०।८५)।
- 'पाणिमुद्यम्य' (शा० कविवचनम्)। **बाहुमूर्ध्वं कृत्वा। उद्बाहर्भूत्वा।**
- 'उद्यम्याग्निमाहवनीय उद्यतहोमं जुहोति' (आप० श्रौ० ७।२।६।५)।  **आहवनीयाज्ज्वलन्तमिध्ममुद्गृह्णाति त्वद् उद्यमनम् इति धूर्तस्वामी।**
- 'उद्यम्योद्यम्य मे दम्यौ विषमेणैव धावतः' (भा० शां० १७७।११)।  **उद्यम्योत्प्लुत्येति नील०।**
- 'तां चापदं घोरतरां प्रवदन्ति मनीषिणः। यदुद्यम्य महत्कृत्यं भयादपि निवर्तते' (भा० सौ० ६।२५)॥ **उद्यम्य उद्योगं प्रक्रम्य, कृत्यनिष्पत्तौ व्यापृत्य।**
- 'स्वसारमुद्यम्य तदा जरत्कारुमृषिं प्रति' (भा० आदि० ४०।७)।  **ऋषये जरत्कारवे देयेत्युद्यतो भूत्वा।**
- 'नाशक्नोत् त्रिष्टुप् त्र्यक्षरा माध्यन्दिनं सवनमुद्यन्तुम्' (ऐ० ब्रा० ३।२८)। **उद्यन्तुम्=निर्वोढुम्। निर्वर्तयितुम्।**
- 'यावच्च राजा पाञ्चाल्यो नोद्यमे कुरुते मनः' (भा० आदि० २०२।१४)। **उद्यमः सङ्ग्रामः।**
- 'शिक्यपाशं प्रतिमुञ्चते षडुद्यामम्' (का० श्रौ० १६।५।६)। **उद्यामा रज्जवः। उद्यम्यते यैस्त इति व्युत्पत्तेः।**
- 'स्रुगुद्यमननिपातनयोः' (३।२।९ सूत्रे वार्तिकम्)।  **उद्यमनमुद्ग्रहणम्।**
- 'आवर्जयत वैदेहीं दण्डस्योद्यमनेन च' (रा० ५।२२।३८)। **उद्यमनम् अवगूरणम्।**
- 'यदि कामयेतावार्षुकः स्यादित्युत्तानेन निमृज्याद् वृष्टिमेवोद्यच्छति' (तै० सं० ६।४।५)। **उद्यच्छति ऊर्ध्वमाकर्षति।**
- 'इन्द्रस्य त्वा बाहुभ्यामुद्यच्छे' (तै० सं० १।१।२)। **उद्यच्छे उत्क्षिपामि।**
- 'उदु ष्य देवः सविता ययाम हिरण्ययीममतिं यामशिश्रेत्' (ऋ० ७।३८।१)। **उद्ययान उद्यच्छति उद्गमयति।**
- 'प्रजापतिमुखाभिरेवैनं देवताभिरुद्यच्छते' (तै० ब्रा० ३।८।११।१)। **एनमश्वमेधम्। उद्यच्छते ऽ नुतिष्ठति। व्याप्रियते उद्युङ्क्त इति त्वक्षरार्थः।**
- 'तमृगुदयछत्' (तै० सं० ६।१।२)। **उद्गृह्यानयदित्यर्थः।**

## या
- या (या प्रापणे)।  
- 'तद्विसृष्टाः खमुद्ययुः' (कु० ६।९४)। **उधयुरुत्पेतुः।**
- 'पतत्युद्याति' (गीत० ४।१९)। **उद्याति उत्तिष्ठति।**
- 'हाहाकारो न चोद्ययौ' (राज० ८।१७१)। **नोत्तस्थावित्यर्थः।**
- 'विरोधोऽन्योन्यमुद्ययौ' (राज० ४।६८७)। **उद्ययौ उत्पेदे संववृते।**
- 'त्वामुद्यातितराम्' (मार्क० ६९।६०)। **सुदूरमतिशेते।**
- 'उद्यानं ते पुरुष नावयानम्' (अथर्व० ८।२।६)। **उद्यानम् ऊर्ध्वं गमनम्, उद्गमनम्। मृत्युपाशादिति शेषः।**
- 'उद्याने क्रियमाणे तु मत्स्यानां तत्र रज्जुभिः' (भा० शां० १३७।१४)। **उद्याने ग्रथने। उद्यानमिति सांशयिकः पाठः। व्रतोद्यापनं व्रतसमाप्तिः। सर्वदोद्यापनं पार्थ पादपानां प्रशस्यते (भविष्ये)। अर्थे सन्देहः।**
- 'स राजा दिवमुद्ययौ' (कथा० २८।९२)। **दिवमारुरोहेत्यर्थः।**

## याच्
- याच् (टुयाचृ याच्ञायाम्)।  
- 'मह्यमेतद् ददस्वेति तद्रत्नमुदयाचत' (बृ० श्लो० सं० ५।४१)। **उदयाचत बलवत्प्रार्थयत बाढमवरयत।**

## यु
- यु (यु मिश्रणामिश्रणयोः)।
- 'उत् पूषणं युवामहेऽभीशूँरिव सारथिः' (ऋ० ६।५७।६)।  **उद्युवामहे उद्योजयामः।**
- 'महीनां पयो सि इति दर्भपुञ्जीलाभ्यां नवनीतमुद्यौति' (आप० श्रौ० १०।२।६।१२)। **उद्यौति उद्याच्छति।**
- 'विष्णोः स्तूपो सीति कर्षन्निवाहवनीयं प्रति प्रस्तरमपादत्ते नोद्यौति न प्रयौति' (आप० श्रौ० २।३।८।५)। **नोद्यौति नोद्यच्छति।**
- 'अग्निष्टे निशमयतु यदि ते मन उद्युतम्' (अथर्व० ७।१११।२)।  **उद्युतं क्षुभितं विह्वलं व्याकुलम्। उद्यतमिति सायणः पठति। ग्रहविकारेणोद्भ्रान्तमित्येवं च व्याख्याति।**

## युज्
- युज् (युजिर् योगे)।
- 'स ह तत एव शर्यातो मानव उद्युयुजे नेदपरं हिनसानीति' (श० ब्रा० ४।१।५।७)। **उद्युयुजे उच्चचाल, गन्तुं दध्रे, गमनाय मनो दधे।**
- 'तदहरेव पौर्णमासेन हविषेष्ट्वोद्युञ्जीरन्' (लाट्या० श्रौ० १०।१६।६।७)। **उद्युञ्जीरन् गन्तुमिति शेषः।**
- 'यथा हस्ती हस्तिन्याः पदेन पदमुद्युजे' (अथर्व० ६।७०।२)। **उद्युजे संयुनक्ति। अव्यवहितमनुसरति गजीमित्यर्थः।**
- 'भवन्तमभियोक्तुमुद्युङ्क्ते' (दशकु० ३)। **उद्युङ्क्ते संनह्यते, उज्जृम्भते, यतते। उद्युक्तो विद्यान्तमधिगच्छति। उद्युक्त उद्योगपरायणः।**
- 'आखण्डलोद्योजितकाण्डाः चण्डाम्बुवाहाः' (प्र० च)। **उद्योजिताः प्रेरिताः प्रणुन्नाः।**
- 'यदि चोद्योजयिष्यामि भर्तारं (सुग्रीवं) रामकारणात्' (रा० ५।३०।१५)। **उद्योगं कारयिष्यामीत्यर्थ।**

## युध्
- युध् (युध सम्प्रहारे)।
- 'ता (प्रजाः) अस्मा उदवायोधंस्तासां मन्युमवाशृणात्' ( )। **उदयोधन्=उदयुध्यन्त संप्रजिहीर्षया क्रोधप्रयुक्ता वा समासदन्।**
- 'उद्योधन्त्यभि वल्गन्ति तप्ताः फेनमस्यन्ति बहुलांश्च बिन्दून्' (अथर्व० १२।३।२९)। **आप इति शेषः। उद्योधन्ति उद्युध्यन्ते ऊर्मिमत्य आपः संघट्टन्ते।**

## रञ्ज्
- रञ्ज् (रञ्ज रागे)।
- 'यस्मान्मे मन उदिव रारजीति' (अथर्व० ६।७१।२)। **भृशं संरज्यते।**

## राज्
- राज् (राजृ दीप्तौ)।
- 'यस्मान्मे मन उदिव रारजीति' (अथर्व० ३।७१।२)। **उद्रारजीति भृशमुद्दीप्यते।**

## रिच्
- रिच् (रिचिर् विरेचने)।
- 'उत ते शतान्मघवन्नुच्च भूयस उत् सहस्राद् रिरिचे कृष्टिषु श्रवः' (ऋ० १।१०२।७)। **उद्रिरिचे=उद्रिक्तम्, अतिरिक्तं बभूव।**
- 'ममैवोद्रिच्यते जन्म…तव जन्मनः' (भा०)। **उद्रिच्यते ततोऽतिशायि भवति।**
- 'उदिन्न्वस्य रिच्यतेंशः' (अथर्व० २०।५९।३)। **अभ्यधिको भवतीत्यर्थः।**
- 'उत्तरोत्तरमेतेभ्यो वर्षमुद्रिच्यते गुणैः' (भा० भीष्म० ६।३९)। **उद्रिच्यते उत्कृष्टतरं भवति।**
- 'शिखरैः खमिवोद्रिक्तैः।' (रा० गोरे० २।१०३।४)। **खमुद्रिक्तैर्गगनातिगैः।**
- 'उद्रिक्तचेता महामना मनस्वी' (कथा० ३२।७३)।
- 'अनुद्रिक्तावनूनौ' (मार्क० पु० ४६।५)। **अनुद्रिक्तौ=अनभ्यधिकौ।**
- 'वाजिनोद्रेकेण दिशः प्रतियजति' (भा० श्रौ० ८।४।३)। **उद्रेकः शेषः।**
- 'उद्रेकेण पशुबन्धवद् दिशः प्रतीज्य' (आप० श्रौ० ८।१।३।१२)। **उक्तपूर्व एवार्थः।**
स्थालीस्थमग्निसंयोगाद् उद्रेकि सलिलं यथा (वि० पु० २।४।८९)। **उद्रेकि उत्सेकि उत्सेचनवत्।**
- 'तेषामुद्रिक्तचित्तानामभिषेकाम्बुभिः समम्। विवेको विगलत्योघेनोह्यमान इवाखिलः' (कथा० ९२।५५)॥

## रुच्
- रुच् (रुच दीप्तावभिप्रीतौ च)।
- त्वमग्ने क्रतुभिः…उदरोचथाः (अथर्व० १३।३।२३)। **उदरोचथा उच्चैरदीप्यथाः।**

## रुध्
- रुध् (रुधिर् आवरणे)।
- 'मेधावी राजा सर्वेभ्यो माऽन्तेभ्य उदरौत्सीत्' (श० ब्रा० १४।७।१।४१)। **बहिष्पराणुदत्, बलाद् बहिरकरोत्।**
- 'यो वै संवत्सरस्यावरोधनं चोद्रोधनं च वेद स वै स्वस्ति संवत्सरस्य पारमश्नुते' (ऐ० ब्रा० ४।२२)। **उद्रोधनमन्त्योंशः।**

## लङ्घ्
- लङ्घ् (लघि गतौ)।
- 'को हि स्वशिरश्छायां विधेश्चोल्लङ्घयेद् गतिम्' (कथा० ५२।२११)। **उल्लङ्घयेत् अतिक्रामेत्। अम्भोभिरुल्लङ्घिततुङ्गरोधसः (नद्यः)। उक्तोऽर्थः।**

## लप्
- लप् (लप व्यक्तायां वाचि)।
- 'यानेव शब्दान् वयमुल्लपामः।' **उच्चारयामः, व्याहरामः।**
- 'श्रुता मयाऽऽर्यपुत्रस्योल्लापाः' (उत्तर० ३)। **व्याहृतानि, वचनानि।**
- 'खलोल्लापाः सोढाः कथमपि तदाराधनपरैः' (भर्तृ० ३।६)। **उल्लापा उपालम्भाः। काक्वा वर्णनमुल्लापः। (वैजयन्ती)।**

## लम्ब्
- लम्ब् (रबि लबि अबि शब्दे लबि अवस्रंसने च)।
- 'पादेनैकेन गगने द्वितीयेन च भूतले। तिष्ठाम्युल्लम्बितस्तावद् यावत्तिष्ठति भास्करः' (मृच्छ० २।११)॥ **उल्लम्बित ऊर्ध्वं लम्बितः। उत्थित ऊर्ध्वकायः।**
- 'राजद्वारि स चीरिकाम्…उदलम्बयत्' (कथा० ५१।१३०)।
- 'उल्लम्ब्य तरौ क्षिप्रं वधकैरवशो हतः' (कथा० ६४।५३)। **ऊर्ध्वं लम्बयित्वा।**
- 'तस्मिन्नुल्लम्बितमृतः कोप्येकः पुरुषः स्थितः' (कथा० ७५।४८)। **उल्लम्बित उद्वध्य लम्बितः।**

## लस्
- लस् (लस शब्दे, शिल्पयोगे च)।
- 'उल्लसद्विस्मयौत्सुक्यसाहस--' (कथा० २२।१०८)। **उल्लसद् आविर्भवत्, उत्पद्यमानम्।**
- 'उल्लासितः खड्गः शूद्रकेणापि' (हितोप०)। **उल्लासित उद्भ्रमितः।**
- 'उल्लासयन्त्यः श्लथबन्धनानि गात्राणि' (ऋतु० ६।८)। **उल्लासयन्त्य उत्क्षिपन्त्यः, नर्तयन्त्यः।**
- 'न तेषां युगपद् राजन् ह्रास उल्लास एव वा' (भा० पु० ७।१।७)। **उल्लासो वृद्धिः।**

## लाघ्
- लाघ् (लाघृ सामर्थ्ये)।
- 'उल्लाघयत्यातुरमौषधं हि' (तन्त्रा० २।३।८८)। **समर्थं गदान्निर्गतं करोतीत्याह।**
- 'अम्भोजानि घनाघनव्यवहितोप्युल्लाघयत्यंशुमान्' (राज० ४।३६५)। **उल्लाघयति विकासयति।**

## लिख्
- लिख् (लिख अक्षरविन्यासे)।
- 'दक्षिणेनान्वाहार्यपचनं सकृदुल्लिखति' (श० ब्रा० २।४।२।१३)। **रेखां करोतीत्यर्थः।**
- 'दुर्योधनः स्मितं कृत्वा चरणेनोल्लिखन्महीम्' (भा० वन० १०।२९)। **उल्लिखन्नुत्किरन्।**
- 'भूमौ चोल्लिखति' (का० श्र० ७।३।२८)। **शृङ्गेण भूमौ रेखां करोतीत्येवार्थः।**
- 'स (चित्रकृत्) स्तम्भं वीक्ष्य सुश्लक्ष्णं तत्र गौरीं समालिखत्। रूपकरोपि शस्त्रेण क्रीडयैवोल्लिलेख तम्' (कथा० ३७।९)॥ **उल्लिलेख उत्कीर्णवान्।**
- 'अलौकिकत्वादमरः स्वकोषे न यानि नामानि समुल्लिलेख' (त्रिकाण्ड०)। **न समुल्लिलेख न उल्लिलेख न न्यास, नोज्जहार।**
- 'अथाममलसीभूतं साध्यं त्वरितमुल्लिखेत्' (अष्टाङ्ग० सूत्र० ८।१५)। **उल्लिखेत् उद्वमेत्।**
- 'जलद-संहतिमुल्लिखन्त्यः' (शिशु० ५।२०)। **विदारयन्त्य इत्यर्थः।**
- 'खमिवोल्लिखन्' (रा० ३।१५।२५)। **मृद्नन्। समासादयन्नियर्थः।**
- 'विषाणोल्लिखितस्कन्धः' (हितोप० ३।१३९)। **उल्लिखितो घृष्टः।**
- 'संस्कारोल्लिखितो महामणिरिव क्षीणोपि न लक्ष्यते' (शा० ६।५)। **संस्कारः शाणः। संस्क्रियतेऽनेनेति। उल्लिखितो घृष्टः, तीक्ष्णीकृतः, निशायितः।**
- 'इति स्वहस्तोल्लिखितश्च मुग्धया रहस्युपालभ्यत चन्द्रशेखरः' (कु० ५।५८)। **उल्लिखित आलिखित चित्रेऽर्पितः।**
- 'शृङ्गाभ्यां तदुदरमुल्लिख्य' (पञ्चत०)। **विदार्येत्यर्थः।**
- 'स्वशृङ्गाग्रप्रहारेण तस्योदरमुल्लिख्य तस्मात्कथमप्युत्थितः' (तन्त्रा० १।१३)। **उक्तोर्थः। विरुद्धक्रियोल्लेखे।**
- 'समं तद् वृत्त्यसम्भवे' (भामह-विवरणे सन्देहसंकरोदाहरणम्)। **उल्लेखो वर्णनम्।**
- 'संमार्जनोपाञ्जनेन सेकेनोल्लेखनेन च। गवां च परिवासेन भूमिः शुध्यति पञ्चभिः' (मनु० ५।१२४)॥ **उल्लेखनेन खात्वा कतिपयमृदपनयनेन। मासपञ्चतिथीनां च निमित्तानां च सर्वशः। उल्लेखनमकुर्वाणो न तस्य फलभाग्भवेत् (शब्दकल्पद्रुमे समुद्धृतं तिथ्यादितत्त्वम्)। उल्लेखनं कीर्तनम्।**
- 'लङ्घनोल्लेखने शस्ते' (चरके चि० २१।४४)। उल्लेखनं वमनम्।
- 'क्षुत्तृष्णोल्लेखनस्वेदरूक्षपानान्नभेषजम्' (अष्टाङ्ग० सूत्र० १६।३३)। **उक्तोऽर्थः।**
- 'पीत्वा च मद्यमपि चेक्षुरसप्रगाढम्। निःशेषतः क्षणमवस्थितमुल्लिखेच्च' (सुश्रुत० उत्तर० ४७।१७)। **उल्लिखेत् वमेत्।**
- 'कृत्वाप्यनन्यसामान्यमुल्लेखं नोद्गिरन्ति ये' (कथा० ७८।११५)। **उल्लेखो लेखः, उत्कीर्य लेखो वा।**
- 'इत्यौत्सुक्यकृतोल्लेखा साऽवतीर्य नभोन्तरम्' (कथा० २८।५९)। **औत्सुक्यकृतोल्लेखा औत्कण्ठ्यस्पृष्टा।**
- 'आरोप्य चक्रभ्रममुष्णतेजास्त्वष्ट्रेव यत्नोल्लिखितो विभाति' (रघु० ६।३२)। **यत्नोस्लिखितः प्रयत्नेन शाणे घृष्टः।**
- 'समीक्ष्योल्लेखनं वापि कारयेल्लवणाम्बुना' (चरक० चि० १७।८२)। **उल्लेखनं वमनम्।**

## लिह्
- लिह् (लिह आस्वादने)।
- 'मणिः शाणोल्लीढः समरविजयी हेतिनिहितः' (भर्तृ० २।३५)। **तीक्ष्णीकृत इत्यर्थः।**

## ली
- ली (लीङ् श्लेषणे)।
- 'जटाभिरुल्लापयते।' **पूजामधिगच्छतीत्यर्थः।**
- 'श्येनो वर्तिकामुल्लापयते।' **न्यक् करोति अभिभवति, उदाकुरुते।**
- 'बालमुल्लापयते। वञ्चयते विप्रलभते।' **इति पा० १।३।७० इत्यत्र वृत्रावुदाहृतयः।**
- 'ततस्तां चिबुके शौरिरुल्लापनविधानवित्' (वि० पु० ५।२०।९)। **उल्लापनविधानम् ऋजूकरणविधिः।**

## लुप्
- लुप् (लुप्लृ छेदने)।
- 'घृतादुल्लुप्तं मधुना समक्तम्' (अथर्व० ५।२८।१४)। **उल्लुप्तं बलादुद्धृतम्।**

## लोक्
- लोक् (लोकृ दर्शने)।
- 'दूराद् ददर्श नृपतिः स वनस्पतीन्द्रमुल्लोक्यमानमधिराजमिवान्यवृक्षैः' (अवदा० महाकपिजा० ७)। **उल्लोक्यमानम् ऊर्ध्वं विलोक्यमानम् उद्वीक्ष्यमाणम्।**
- 'अप्यत्र ज्ञायन्ते पुत्रकृतका वृक्षाः। जानामि जानामि। अवलोकितपत्रका उल्लोकयितव्याः सम्प्रति संवृत्ताः' (प्रतिमा० ७)। **उल्लोकयितव्या ऊर्ध्वमुत्क्षिप्य दृशं द्रष्टव्याः। स्थाने कवेरुदः प्रयोगः।**

## वच्
- वच् (वच परिभाषणे)।
- 'यथेन्द्र उद्वाचनं लब्ध्वा' (अथर्व० ५।८।८)। **उद्वाचनः कश्चिदसुरः।**
- 'उद्विवक्षा या निवृत्तमधिकृत्य विचार्यते' (ऐ० ब्रा० षड्गुरुशिष्योक्तिः)। **निगदव्याख्यातम्।**

## वद्
- वद् (वद व्यक्तायां वाचि)।
- 'अथैक उद्वदति' (श० ब्रा० ३।२।१।३९)। **उद्वदति उच्चैर्वदति।**
- 'अधस्पदान्म उद्वदत मण्डूका इवोदकात्' (ऋ० १०।१६६।५)।
- 'यावन्तो यज्ञायुधानामुद्वदतामुपाशृण्वन्' (तै० ब्रा० ३।२।५।९)।
- 'औलूखलानुद्वादयते' (श० ब्रा० ४।३।३।१९)। **उच्चैर्वादयते इत्यर्थः।**
- 'प्रणीतासु प्रणीयमानासु वाचं यच्छत्या हविष्कृत उद्वादनात् यदि वदेद् वैष्णवीं जपेत्' (वै० श्रौ० २।२।३)। **उद्वादनमुच्चैर्भाषणम्।**
- 'तस्माद् बृहतः स्तोत्रे दुन्दुभीन् उद्वादयन्ति' (जै० ब्रा० १।१४२)। **उद्वादयन्ति उच्चैर्वादयन्ति।**

## वप्
- वप् (डुवप बीजसन्ताने)।
- 'असुरास्त्वा न्यखनन् देवास्त्वोदवपन्' (अथर्व० ६।१०९।३)। **उदवपन् उदहरन्।**
- 'प्राचः पांसूनुद्वपति' (का० श्रौ० ६।२।१०)। **अवटात् प्राच्यां निष्कासयति।**
- 'लाङ्गलमुदिद् वपतु गामविम्' (अथर्व० ३।१७।३)। **उद्वपतु उत्खनतु।**
- 'देवस्त्वा सवितोद्वपतु सुपाणिः स्वङ्गुरिः सुबाहुरुत शक्त्या' (वा० सं० ११।६३)। **उद्वपतु परास्यतु (भस्म तावकमित्यभिप्रैति)।**
- 'निखातं वसूदिद् वपति दाशुषे' (ऋ० ८।५५।४)। **उद्वपति उदस्यति, उत्क्षिपति।**
- 'यद् विद्वांसा निधिमिवापगृह्ळमुद्दर्शतादूपथुर्वन्दनाय' (ऋ० १।११६।११)। **उदूपथुः=उद्वापं चक्रथुः।**
- 'कथं हि लाङ्गलमुद्वपेदन्यत्र धान्यविक्रयात्' (वसिष्ठ० २।३६)। **उद्वपेत्=उत्पादयेत्। गवादीनिति शेषः।**
- 'तान् धिष्ण्यानुद्वापयाञ्चक्रुः' (श० ब्रा० ३।६।१।२७)। **पर्याभावयन्, अवमूर्ध्नोऽ कुर्दन्। धिष्ण्यान्कुण्डान्।**
- 'व्रीहियवैस्तिलसर्षपैरपामार्गैः सदापुष्पीभिरुद्वाप्य' (शां० गृ० ३।१।३)।

## वम्
- वम् (टुवम उद्गिरणे)।
- 'गुणा अनुक्ता अपि ते स्वयं यान्ति प्रकाशताम्। छाद्यमानापि सौगन्ध्यमुद्वमत्येव मालती' (तन्त्रा० २।१७)॥ **उद्वमति निष्ठीव्यति उद्गिरति परिमलमित्याह।**
- 'सा… तत्-संश्रुतौ वरौ। उद्ववामेन्द्रसिक्ता भूर्बिलमग्नाविवोरगौ' (रघु० १२।५)।
- 'कर्कोटो विषं तीक्ष्णं मुखात्सततमुद्वमन्' (भा० वन० ७२।३०)। **समावुद्वान्तनिर्मदौ (अमरः)। हस्तिनमुद्दिश्य वचनम्। निर्मदो गज उद्वान्त उच्यत इत्यर्थः।**

## वस्
- वस् (वस निवासे)।
- 'चरुं श्रपयित्वाऽभिधार्योद्बास्यति' (श० ब्रा० २।५।३।५)। **अग्नेः सन्तापादपनयति। अधः श्रयतीत्यर्थः।**
- 'अथैतदाज्यमधिश्रित्योदगुद्वासयेत्' (गो० गृ० १।७।२७)। **उक्तोऽर्थः।**
- 'उद्वासयन्ति पशुम्' (श० ब्रा० ३।८।३।९)। **अपाकुर्वन्ति, व्याकुर्वन्ति, अपनयन्ति।**
- 'स दैवतगणाँल्लोकानुदासयति दर्पितः' (हरि० १।५८।२५)। **उद्वासयति विनाशयति, विध्वंसयति, उद्वर्तयति।**
- 'किमुद्वास्यमानं कियुद्वासितम्' (श० ब्रा० ११।५।३।२)। **अग्नेः सकाशाद् दूरं नीयमानम्।**
- 'राक्षसोद्वासितां नगरीम्' (हरि० ६२६६)। **उज्जासितामित्याह।**
- 'स्वभवनं राक्षसैरिवोद्वासितम्' (अवदा० अविषह्य० जा०)। **उक्तोऽर्थः।**
- '(अहीन्द्रम्) ह्रदात् प्रसह्योद्वास्य' (भा० पु० १०।२६।१२)। **उद्वास्य निर्णुद्य, निर्गमय्य।**
- 'समानमा हविषामुद्वासनात्' (भा० श्रौ० ६।१७।७)। **उद्वासनमधः श्रयणम्।**
- 'गार्हपत्य आज्यमधिश्रित्योद्वास्य' (श० ब्रा० १२४।४।७)। **उद्वास्य=अपनीय। पृथक् कृत्वा।**
- 'अत्रोद्वासनमाहवनीयश्रापिणः' (का० श्रौ० २।७।२४)। **उद्वासनमग्नेरपनयनम्।**
- 'न स्युर्विटा अथ कुतर्कपथस्थिताश्च नित्योद्वसेषु निरयेषु मृगाश्चरेयुः' (राज० ५।३७९)। **उद्वसो निर्वास्तव्यः, अनध्युषितः। उद्वसेष्विति निरयविशेषणम्।**
- 'तस्य धर्मविरोधेन यथा तत्क्षेत्रमुद्वसेत्' (स्कन्दपु० का० ४।४६।३)। **उद्वसेत् विनश्येत्, उत्सीदेत्।**
- 'घोरं तालवन दैत्यश्चरत्युद्वासयन् प्रजाः' (हरि० १।५४।७५)। **उद्वासयन् उज्जासयन्, उद्वर्तयन्।**
- 'सर्पं तमुदवासयत्' (भा० पु० १०।१६।१)। **उदहरत्, निरगमयत्, निरक्रमयत्।**
- 'आत्मनियमाः सहयमा कतिपयाहर्गणेन वियुज्यमानाः किल सर्व एवोदवसन्' (भा० पु० ५।८८)। **उत्सन्ना अभूवन्।**

## वह्
- वह् (वह प्रापणे)।
- 'समाप्तामूद्वहन्ति' (गो० गृ० २।२।१७)। **ऊद्वहन्ति=उद्वहन्ति=प्रापयन्ति=नयन्ति=उद्गृह्य उच्चित्य नयन्तीत्यर्थः।**
- 'उत्त्वा वहन्तु मरुतः' (अथर्व० १८।२।२२)। **उन्नयन्तु, उत्कर्षन्त्वित्यर्थः।**
- 'उत्त्वा यज्ञा ब्रह्मपूता वहन्ति' (अथर्व० १३।१।४३)। **ऊर्ध्वं नयन्तीत्याह।**
- 'अपः समुद्राद् दिवमुद्वहन्ति' (अथर्व० ४।२७।४)। **उक्तोऽर्थः।**
- 'उदु त्यं जातवेदसं देवं वहन्ति केतवः' (ऋ० १।५०।१)। **उदितचर एवार्थः।**
- 'युवं भूज्युमव-विद्धं समुद्र उदूहथुरर्णसः' (ऋ० ७।६९।७)। **उदूहथुः=उज्जह्रथुः।**
- 'श्यावाश्वमार्वनानसं सत्रमासीनं धन्वोदवहन्' (पञ्च० ब्रा० ८।५।९)। **उदवहन् उदगमयन्।**
- 'उद्वहेयं भुजाभ्यां हि मेदिनीमम्बरे स्थितः' (रा० ३।५५।९)। **उत्त्थापयेयमित्यर्थः।**
- 'उद्ववाह शरान्धोरान्रावरणस्य सुतं प्रति' (रा० ६।७०।९)। **उद्ववाह=उदुवाह तूणीरान्निश्चकर्ष रावणिं प्रत्यसिष्यामीति।**
- 'श्रियमुद्वहति मुखं वालातपरक्तकमलस्य' (विक्रम० ४।४२)। **उद्वहति धत्ते।**
- 'काषायमुद्वहति यो न च निष्कषायः' (सौन्दर० ७।४९)। **उद्वहति, धत्ते, परिधत्ते, वस्ते।**
- 'अपक्रमेद्धि कालज्ञः समर्थो युद्धमुद्वहेत्' (हरि० २।३९।८)। **निर्वहेद् आचरेदित्याह।**
- 'उद्वहेत द्विजो भार्यां सवर्णां लक्षणान्विताम्' (मनु० ३।४)। **उद्वहेत्=परिणयेत्, उपयच्छेत, परिगृह्णीत।**
- 'नोद्वहेत्कपिलां कन्याम्' (मनु० ३।८)। **उक्तोऽर्थः।**
- 'तमुद्वहन्तं पथि भोजकन्याम्' (रा० ७।३५।७०)। **उद्वहन्तमपहरन्तम् अपवाहयन्तम्।**
- 'तेषां तंसुर्महावीर्यः पौरवं वंशमुद्वहन्' (भा० आदि० ९४।१५)। **उद्वहन् उन्नयन्।**
- 'उदूढलोकत्रितयेन' (शिशु० १।३६)। **उदूढं धृतम्।**
- 'आत्मानमुद्वोढुमशक्नुवत्यः' (रघु० १६।६०)। **उद्वोढुमवलम्बितुम् उत्तम्भितुम्। अथोद्वाहः। तत्र वरस्य गृहे बध्वा नयनम्। तद्यथा वधूवरौ यानमारोहयति (अथर्ववेदीय चतुर्दशकाण्डभूमिकाया उपक्रमे सायणः)।**
- 'स्त्रियाश्चोद्वहने' (पा० गृ० १।१०)। **अनन्तरोदित एवार्थः।**
- 'भारोद्वहनस्विन्नाश्च तथेमे रथवाजिनः' (रा० ६।८९।१५)। **उद्वहनं कर्षणम्।**
- 'भविष्यन्ति सुता राजंश्चत्वारस्ते कुलोद्वहाः' (रा० १।१३।५६)। **कुलोद्वहा वंशसमुन्नतिकराः।**
- 'अभिपन्नस्तु राजेन्द्र स म्बो वृष्णिकुलोद्वहः' (भा० वन० १६।१८)। **वृष्णिकुलोद्वहो वृष्णिदायादः, वृष्णिवंशसन्तानः।**
- 'शवोद्वहमु ह र्त मन्यन्ते यस्तानि प्रतिगृह्णाति' (श० ब्रा० १२।५।२।१४)। **शवानां कुणपानां वोढारम्।**
- 'यदा गतोद्वाहमकूजनाक्षं सुवर्णतारं रथमाततायी' (भा० उ० ४८।२८)। **गतोद्वाहमपगतोद्वृत्तगतिमनुकूलगतिमित्यर्थः।**
- 'उत्तीर्णो वा कथं भीमाः सरितः कूलमुद्वहाः' (भट्टि० ४।२२)। **कूलमुद्वहास्तटाप्लाविनीः, रोधः प्रवाहिणीः।**
- 'राज्यमुद्वक्ष्यति नृपः स्वयम्' (कथा० ८६।१६)। **राज्यधुरां वक्ष्यतीत्युक्तं भवति।**
- 'यदीमाविदं रोहिताश्वावश्माचितं कूलमुद्वहातः' (पञ्च० ब्रा० १४।३।१३)। **उद्वहातः=ऊर्ध्वम् उपरि नयेताम्। अश्माचितं कूलम्। तस्योपरि शकटस्य वहनं कर्षणं दुष्करमिति यदिशब्दोऽभिसन्धौ। उद्वहात इति पञ्चमो लकारः।**
- 'स यद्यनुपश्येद् उदूह्य पूर्वमपरं निदध्यात्' (ऐ० ब्रा० ७।६)। **उदूह्य (आहवनीयस्थानात्) उद्धृत्य। उदूह्येत्यत्र दीर्घश्छान्धसः।**
- 'उद्वहन्तो महावृक्षान्' (रा० ६।४।२७)। **उद्वहन्त उत्क्षिपन्त उद्धरन्तः। वानरा इति शेषः।**

## वा
- वा (वा गतिगन्धनयोः)।
- 'अग्निर्वा उद्वान् वायुमनुप्रविशति' (ऐ० ब्रा० ८।२८)। **वातवेगेन निर्वाणतां गच्छन्नित्याह। उद्वानमुपशमनम्।**

## विज्
- विज् (ओविजी भयचलनयोः)।
- 'अपां वेगासः पृथगुद् विजन्ताम्' (अथर्व० ४।१५।३)। **उद्विजन्तामुच्चलन्तु। इह विजिः शारीरे चलने कम्पने वर्तते, लोके तु मानसे प्रायेण।**
- 'शयानस्य हि ते भूमौ कस्मान्नोद्विजते वपुः' (हरि० २।३१।३५)। **भयान्न वेपत इति विवक्षति।**
- 'न प्रहृष्येत्प्रियं प्राप्य नोद्विजेत् प्राप्य चाप्रियम्' (गीता० ५।२०)। **उद्विजेत्=उद्विजेत=ग्लायेत्, विमनायेत।**
- 'संमानाद् ब्राह्मणो नित्यमुद्विजेत विषादिव' (मनु० २।१६२)। **उद्विजेत त्रस्येत्, बिभीयात्।**
- 'कच्चिन्नोग्रेण दण्डेन भृशमुद्विजसे प्रजाः' (भा० सभा० ५।४४)। **उद्विजसे उद्वेजयसि, त्रासयसि, भाययसि। अन्तर्भावितण्यर्थकोत्र विजिः। प्रायेणाकृतकृत्यत्वान्मृत्योरुद्विजते जनः। विभेतीत्यर्थः।**
- 'उद्वेजयति भूतानि क्रूरवाग् धनदोपि सन्' (का० नी० सा० ३।२३)। **वित्रासयति उत्त्रासयति। उद्वेजयति सूक्ष्मोपि चरणं कण्टकाङ्कुरः। व्यथयतीत्यर्थः।**
- 'उद्वजयति जिह्वाग्रं कुर्वश्चिमचिमां कटुः' (बाग्भट० १०।५)। सुश्रुते (२।२२।१४) **नष्टसंज्ञस्य (जलप्रोक्षणेन) संज्ञाप्रतिलम्भनेऽर्थे उद्विजेः प्रयोगो ण्यन्तस्य।**
- 'नोद्विग्नश्चरते धर्मं नोद्विग्नश्चरते क्रियाम्' (भा० आदि० ४१।२८)। **उद्विग्नोऽशान्तः, अस्वस्थचित्तः।**
- 'नायमुद्विजितुं कालः स्वामिकार्याद् भवादृशाम्' (भट्टि० ७।९२)। **उद्विजितुं विचलितुम्, आत्मानं परिहर्तुम्।**

## वी
- वी (वी गतिव्याप्तिप्रजनकान्त्यसनखादनेषु)।
- 'वज्रो धावन्ती वैश्वानर उद्वीता' (ब्रह्मगवी) (अथर्व० १२।५।१८)। **उद्वीता उदजिता।**

## वृ
- वृ (वृञ् वरणे)।
- 'वेगं चक्रे महावेगः क्रोधादुद्वृत्यचक्षुषी' (भा० द्रोण० २१।१५)। **उद्वृत्य विस्फार्य उत्पाट्य।**
- 'न खल्वगृहीतमुद्वरति रमणीयं वस्तु' (हास्य० १)। **उद्वरति वृणुते। विरल उदो योगो वृङा च वृञा च।**
- 'उद्वृतमन्त्रो दूतप्रणिधिः' (कौ० अ० ११६।१)। **उच्चैरत्यन्तं वृतो निर्धारितो मन्त्रो येन स तथोक्तः। उद्धृतमन्त्र इति पाठान्तरम्।**
- 'उद्वृत्य नयने सहसा दन्तान् कटकटाय्य च' (रा० ६।८०।१)। **उद्धृत्य विस्फार्य। रोषेण महताविष्ट इति पाठान्तरम्।**

## वृत्
- वृत् (वृतु वर्तने)।
- 'तं यत्र देवा अघ्नंस् तस्य मूर्घोद्ववर्त' (श० ब्रा० ४।४।३।४)। **विपफाल, विदीर्णतां जगाम।**
- 'नास्यास्माल्लोकात्प्रजोद्वर्तते' (श० ब्रा० १४।५।१।५)। **नोद्वर्तते नोत्सीदति, नावसानमुपैति।**
- 'यदा वृक्ष आविर्मूलो भवत्यथोद्वर्तते' (ऐ० ब्रा०  २।३।६।१०)। **उद्वर्तते शीर्यते, निपतति, पराभवति।**
- 'अपां फेनेन नमुचेः शिर इन्द्रोदवर्तयः।' (ऋ० ८।१४।१, वा० सं० सं० १९।७१)। **उदवर्तयः=अच्छिनः। उत्पूर्वो वृतिश्छेदने वर्तत इत्युवटः।**
- 'अथ चेद्वेदनां दद्यात्तिलैरुद्वर्तयेत्ततः' (का० सं० चि०)। **उद्वर्तयेत्, मर्दयेत्।**
- 'देव्यङ्गमुद्वर्तयते कराभ्याम्।' (वामन पु० ५४।५७)। **उक्तोऽर्थः।**
- 'उद्वर्ततामन्तकाले समुद्राणामिव स्वनः' (हरि० १३६७६)। **उद्वर्ततां क्षुभ्यतां क्षोभमाणानां क्षुभ्नताम्, आन्दोल्यमानानाम्।**
- 'मुखजेनाग्निना क्रुद्धो लोकानुद्वर्तयन्निव' (भा० वन० २०४।२७, हरि० १।११।५१)। **उद्वर्तयन् उज्जासयन् प्रध्वंसयन्।**
- 'उद्वर्तयिष्यंस्त्रिदशेन्द्रसेनाम्' (हरि० ३।५१।९१)। **उन्मूलयिष्यन्नित्यर्थः।**
- 'अपामुद्वृत्तानामुपदिशन्त्या स्थितिपदम्' (मुद्रा० ३।८)। **मर्यादातटमतिक्रम्य वहमानानाम् इत्यर्थः।**
- 'मकरालयाश्चोद्वृत्तवेलाः' (वामनपु० ९१।९)। **अतिक्रान्तमर्यादा इत्याह।**
- 'वारयामास संक्रुद्धो वेलेवोद्वृत्तमर्णवम्' (भा० द्रोण० १६५।२३), **उद्वृत्तोऽतिप्रवृद्धोदकोच्चयः।**
- 'नामृष्यत महाबाहुः क्रोधादुद्वृत्तलोचनः' (भा० द्रोण० १३१।४२)। **उद्वृत्तलोचनो विस्फारिताक्षः, उत्क्षिप्तप्रेक्षणः।**
- 'उद्वृत्तनाभिं…विद्यात्' (कौ० अ० ४।६)। **उद्गतनाभिमित्यर्थः।**
- 'मेघाविव यथोवृत्तौ दक्षिणोत्तरवर्षिणौ' (भा० शल्य० १०।१०)। **उद्वृत्तौ=उत्थितौ।**
- 'गर्जन्तमुद्वृत्तशिताग्रदंष्ट्रम्' (रा० ६।५९।९५)। उद्वृत्ता (दंष्ट्राः) उन्नता उदञ्चिताः। सुश्रुते (२।२७४।१७) **उद्वृत्तमित्युच्छ्रनमप्याह।**
- 'उद्वृत्तं सततं लोकं राजा दण्डेन शास्ति वै' (भा० आदि० ४१।२७)। **उद्वृत्तमत्याचारम् अपचरितवन्तम्। उच्छृङ्खलम्।**
- 'अद्य ते बलमुद्वृत्तं शमयेग्निमिवाम्भसा' (रा० ४।९।७८)। **उद्वृत्तमुद्धतं दृप्तम्।**
- 'क्वचित् उद्वृत्तमृगपतिनादभीतेव कण्टकता…भूमिः' (काद० विन्ध्याटवीवर्णने)। **उक्तोऽर्थः।**
- 'उद्वर्तितेक्षणः' (कथा० २९।८०)। **उच्छूननेत्रः।**
- 'व्यायामक्षुण्णगात्रस्य पद्भ्यामुद्वर्तितस्य च' (पा० ६।१।६३ सूत्रे वृत्तौ)। **उद्वर्तितः कारितचेष्टः।**
- 'अरण्यरुदितं कृतं शवशरीरमुद्वर्तितम्' (तन्त्रा० १।८।१०५)। **उद्वर्तितमुत्खातम्।**
- 'उद्वर्तितमिदानीं प्रियसख्या रसान्तरेण लज्जालुत्वम्' (महावीर० २)। **उद्वर्तितमपोहितं व्यावर्तितम् व्यपवर्तितम्।**
- 'उद्वृत्त्य नयने क्रुद्धो दिधक्षुरिव पाण्डवान्' (भा० शल्य० ३२।४५)। **उद्वृत्त्य=उत्क्षिप्य।**
- 'अब्रवीत्तुभ्यं (=तव) क्रोधादुद्वृत्त्य चक्षुषी' (भा० भीष्म० ५८।४१, द्रोण० २१।१५)। **उक्तोऽर्थः।**
- 'विघूर्ण्य चोद्वर्त्य च सागराम्भः' (अवदा० जा० ३२)। **उद्वर्त्य=उच्छाल्य।**
- 'चटुलशफरोद्वर्तनप्रेक्षितानि' (मेघ० ४२)। **उद्वर्तनानि उत्प्लुतयः, इतस्ततः उच्चलनानि।**
- 'अतितीक्ष्णश्च काकश्च' (भा० उ० ३५।४७)। **अत्र नीलकण्ठ आह– काकः काकवत् क्षतोद्वर्तनेन दुःखितस्यापि दुःखप्रद इति। इहोद्वर्तनेन चञ्च्वा प्रतोदनमुत्करणमुत्खननं वाऽभिप्रेतम्।**
- 'या न जातु स्वयं पिंषे गात्रोद्वर्तनमात्मनः' (भा० वि० २०।२३)। **गात्रमुद्वर्त्यत उत्साद्यते मलं त्याज्यतेऽनेनेति सुरभिचन्दनादिमर्दनद्रव्यम्।**
- 'नाक्रामेद् रक्तविण्मूत्रष्ठीवनोद्वर्तनादि च' (याज्ञ० १।१५२)। **उक्तोऽर्थः। वरोद्वर्तनार्थं चन्दनं समर्पयामि। इहोद्वर्तनं लेपक्रियामाचष्टे। उद्वर्तनमुत्सादनम् इत्यमरः।**
- 'उद्वर्त इव सत्त्वानां समुद्राणामभूत् स्वनः' (रा० ६।४४।१८)। **उद्वर्तः संवर्तः, सम्प्लवः, प्रलयकालः। उद्वर्तः प्रमाणमुदाहरणं वा ग्रन्थान्तरादुद्धृतम्। उद्वर्तो हि ग्रन्थः समधिकफलमाचष्ट इति शब्दकल्पद्रुमे।**
- 'भीमसेनद्वितीयश्च लोकमुद्वर्तयिष्यति' (भा० उ० १३७।३)। **लोकं शत्रुजनमाकुलीकरिष्यतीत्याह।**
- 'स्वस्थानाद् वस्तितद्वृत्तः' (माधव० ३१।२१)। **उद्वृत्त ऊर्ध्वं गतः, उत्सृप्तः।**
- '…उद्वृत्तापवृत्तफलयोनयः' (सुश्रुतै० सूत्र० ११।१७)। **उद्वृत्तफलः स्थानादूर्ध्वगताण्डः।**
- 'ओष्ठौ रक्तावनुद्वृत्तौ' (अष्टाङ्ग० शारीर० ३।११०)। **अनुद्वृत्तौ बहिरनिर्गतौ।**
- 'कर्पूरकरम्बितभसितोद्वर्तितसकलतनूः' (भोज० ४४ श्लोकतः परम्)। **उद्वर्तिता मर्दिता। भसितं भस्म।**
- 'यद्भविष्यस्तु जालान्तरुद्वर्तनविवर्तने। कुर्वन्…।' (कथा० ६०।१८६)॥ **उद्वर्तनमुत्पतनम्।**
- 'उद्वर्तनं परिक्षेपो विक्षेपः परिवर्तनम्। विसर्पणं च हस्तस्य' (ना० शा० ४।२४७-४८)॥ **उद्वर्तनमुत्पातनम्।**

## वृह्
- वृह् (वृहू उद्यमने)।
- 'उद् वृह रक्षः सहमूलमिन्द्र' (ऋ० ३।३०।१७)। **उद्वृह=उद्धर।**
- 'स चापि केशौ हरिरुद्ववर्ह शुक्लमेकमपरं चापि कृष्णम्' (भा० आदि० १९७।३२)। **उद्ववर्ह=उज्जहार।**
- 'उद्ववर्हात्मनश्चैव मनः सदसदात्मकम्' (मनु० १।१४)। **उद्धृतवानित्यर्थः।**
- 'शम्ये उद्वृहति' (श० ब्रा० ३।३।४।२५)। **उक्तोऽर्थः।**
- 'विनिः श्वसंश्चासिमुद्ववर्ह' (भा० कर्ण० ७०।२३)। **उत्खातवान्, कोषादाकृष्टवान्।**
- 'उद्ववर्ह सितं खड्गमाददानः शरावरम्' (भा० द्रोण० १४।५६)।
- 'कोशादसिं काञ्चनभक्तिचित्रं बिलादिवाशीविषमुद्ववर्ह' (बुद्ध० ६।५६)। **उद्यतवान्, निरकृक्षत्।**
- 'असीनुद्ववृहुर्दीप्तान्' (भट्टि० १४।८)। **उक्तोऽर्थः।**
- 'उद्ववर्ह शरं नीलस्तस्य गात्रगतं तदा' (रा० ४।२३।१७)। **उज्जहारेत्यर्थः।**
- 'अथ नीवीमुद्वृह्य नमस्करोति' (श० ब्रा० २।४।२।२४)। **जघनवासोग्रन्थिं विस्रंस्येत्यर्थः।**

## वे
- वे (वेञ् तन्तुसन्ताने)।
- 'आदित्यं पञ्चभी रश्मिभिरुदवयन्' (तै० ब्रा० १।२।४।२)। **उदवयन् उदनह्यन्, उच्चैर्भागेऽबध्नन्नित्यर्थः।**

## वेप्
- वेप् (टुवेपृ कम्पने)।
- 'द्यावापृथिवी हविषि गृहीत उदवेपेताम्' (तै० ब्रा० ३।२।४)। **उदवेपेताम् उदकम्पेताम्, बलवत् अव्यथेताम्। गृहीतहविष्कः किं वोद्दिश्य यक्ष्यतीत्यज्ञानाल्लोकयोः कम्पः प्राप्त इति सायणः।**
- 'उद्वेपते ते हृदयं मनस्ते प्रतिसीदति' (भा० उ० ७५।१८)।
- 'उद्वेपमाना मनसा चक्षुषा हृदयेन च' (अथर्व० ५।२१।२)। **उद्वेपमाना उत्कम्पमाना भृशमुद्विजमाना।**

## वेष्ट्
- वेष्ट् (वेष्ट वेष्टने)।
- 'छिन्ना भुजाः…उद्वेष्टन्ते विचेष्टन्ते पतन्ति चोत्पतन्ति च' (भा० कर्ण ५२।२५)। **उद्वेष्टन्ते उच्छ्रिता भवन्ति।**
- 'महाभुजगसंकाशा बाहवः परिघोपमाः। उद्वेष्टन्ति विचेष्टन्ति संचेष्टन्ति च सर्वशः' (भा० द्रोण० ८९।१९)॥ **उक्तोऽर्थः।**
- 'पिण्डिकोद्वेष्टकट्यूरुपाद रुक्सदनानि च' (चरक० चि० १६।१४)। **पिण्डिकोद्वेष्टः पिण्डिकापीडा। जङ्घापिण्डनिस्तोदः।**

## वै
- वै (पै ओवै शोषणे)।
- 'यदा वा अग्निरुद्वायति' (छां० उ० ४।३।१)। उद्वायति शाम्यति।
- 'अध चेत् सर्वेऽग्नय उद्वायेयुः किं वा ततो भयमागच्छेत्' (गो० ब्रा० पू० ३।१३)। **यस्याहवनीयेऽनुद्वाते (अनुद्वाने ) गार्हपत्य उद्वायेत्। उक्तोऽर्थः।**

## व्यध्
- व्यध् (व्यध ताडने)।
- 'शिखरैः खमिवोद्विद्धैः' (रा० २।९४।४)। **गगनोल्लेखिभिरित्याह।**
- 'दशव्याममथोद्विद्धं निष्पत्रमकरोत्तदा' (भा० वन० ११।३९)। **उद्विद्धमुत्पाटितम्।**

## व्रज्
- व्रज् (वज व्रज गतौ)।
- 'अध्यायमुदव्रजत्' (पञ्च० ब्रा० १२।११।१०)। **अध्ययनाय निरगादित्यर्थः।**

## शल्
- शल् (शल गतौ)।
- 'उच्छलच्छीकराच्छाच्छनिर्झराम्भःकणोक्षितः' (काव्या० १।४८)। **उच्छलन्त उद्गच्छन्त उत्पतन्तः (कणाः)।**
- 'तारुण्यवातोच्छलितां रूपाब्धेर्लहरीमिव' (कथा० ५७।७५)। **उच्छलिता उद्गमिता, उत्क्षिप्ता। अतिरुचिरोत्प्रेक्षा कवेः।**

## शास्
- शास् (शासु अनुशिष्टौ)।
- 'नू मे ब्रह्माण्यग्ने उच्छशाधि' (ऋ० ७।१।२०)। **उत्कर्षेण शोधितानि कुरु।**

## शिष्
- शिष् (शिष असर्वोपयोगे)।
- 'मामीषां कञ्चनोच्छिषः' (वा० सं० १७।४५)। **माऽवशिष्टं कुर्वित्याह।**
- 'एतदेव तत उच्छिष्यते वागित्येव' (ऐ० ब्रा० ५।३)। **परिशिष्यते, उर्वरितं भवतीत्यर्थः।**
- 'येषां दाराः प्रतीक्षन्ते सुवृष्टिमिव कर्षकाः। उच्छेषपरिशेषं हि तान्भोजय युधिष्ठिर' (भा० अनु० १३।४९)॥ **उच्छेषं भक्तशेषम् उच्छिष्टम्।**
- 'इन्द्रो यतीन् सालावृकेभ्यः प्रायच्छत्। तेषां त्रय उदशिष्यन्त' (पञ्च० ब्रा० १३।४।७)। **उदशिष्यन्त अवाशिष्यन्त अवशिष्टा अभूवन्।**
- 'मा तस्योच्छेषि किंचन' (तै० ब्रा० २।४।१।२)। **किमपि शिष्टं माभूत्।**
- 'यदाज्यमुच्छिष्यते' (तै० ब्रा० १।१।९।३)। **उक्तोऽर्थः।**

## शी
- शी (शीङ् स्वप्ने)।
- 'तद्ये एते अभितः। पुच्छकाण्डं शिखण्डास्थे उच्छयाते' (श० ब्रा० ४।५।७।५)। **उच्छयाते उद्गते भवतः।**

## श्रथ श्रन्थ्
- श्रथ श्रन्थ् (श्रथ श्लथ हिंसायाम्, श्रन्थ विमोचनप्रतिहर्षयोः)।
- 'उदुत्तमं वरुण पाशमस्मदवाधर्मं वि मध्यमं श्रथाय' (अथर्व० ७।८३, ३।१८, ४।६९)। **उच्छ्रथाय=उच्छ्रथान=ऊर्ध्वमुन्मोचय। पाशभेदेन क्रियायामुपसर्गभेदोऽतिहृदयङ्गमः। उत्तममूर्ध्वभागे स्थितं पाशमुच्छ्रथानेत्याह, अधोभागे स्थितमवाचीनमवश्रथानेति, मध्यमं च विश्रथानेति।**

## श्रि
- श्रि (श्रिञ् सेवायाम्)।
- 'उच्छ्रयस्व महते सौभगाय' (ऋ० ३।८।२)। **वर्धस्वेत्यर्थः।**
- 'उच्छ्रयस्व वनस्पते वर्ष्मन् पृथिव्या अधि' (ऋ० ३।८।३)। **प्रांशुर् उन्नतो भवेत्याह। इहोभयत्रोत्पूर्वः श्रयतिरकर्मकः। तमुच्छ्रयति।**
- 'उच्छ्रयस्व वनस्पत ऊर्ध्वः' (श० बा० ३।२।१।३५)। **उच्छ्रितं करोतीत्यर्थः।**
- 'उच्छ्रयस्व बहुर्भव' (अथर्व० ६।१४२।६)। **उत्तिष्ठेत्याह (धान्यं यवमभिसम्बोध्य)।**
- 'ऊर्जस्वती घृतवती पयस्वत्युच्छ्रयस्व' (अथर्व० ३।१२।२)। **उद्गता भवेत्याह।**
- 'विजयसहजमश्त्रै र्वीर्यमुच्छ्राययिष्यन्' (महावीर० १।८)। **वर्धयिष्यन्नित्यर्थः। ध्वजमुच्छ्रयति। उन्नमयतीत्यर्थः।**
- 'द्विपाद उच्छ्रिताश्चेरुः' (श० ब्रा० ३।७।३।१)। **उत्थिताः सन्तः चक्रमुः।**
- 'भुजावुच्छ्रित्य शस्त्रं च शब्देन महता ततः' (भा० शल्य० १२।२८)। **उच्छ्रित्य उत्क्षिप्य उद्यम्य प्रगृह्य, उन्नमय्य।**
- 'उच्छ्रित्य बाहू दुःखार्ता ताश्चान्याः प्रापतन्भुवि' (भा० आश्व० ६६।२७)। **दुःखार्ता पृथा। उक्तोऽर्थः।**
- 'शक्यं चानेन किञ्चिदेव काष्ठमुच्छ्रित्यानुच्छ्रित्य वा पशुरनुबन्धुम्।' (भाष्ये पस्पशायाम्)। **उच्छ्रित्य सन्तक्ष्य।**
- 'दम्भो धर्म ??जोच्छ्रयः' (भा० वन०)। **उच्छ्रय उन्नयनम्।**
- 'शक्रपाते तथोच्छ्रये' (याज्ञ० १।१४७)। **शक्रध्वजस्यावरोपणदिवसे उच्छ्रायदिवसे चाहोरात्रमनध्याय इति स्मरत्गृषिः।**
- 'दोषोच्छ्रयोपशान्त्यर्थम्' (सुश्रुत० २।४।१४)। **उच्छ्रयोऽभ्युत्थानमुपचयः। कियानस्यागारस्योच्छ्रायः (इति वयम्)। ऊर्ध्वमानम्, उत्सेध इत्यर्थः।**
- 'ययौ च तत्प्रवहणं क्षणमूर्ध्वमधः क्षणम्। उच्छ्रायपातपर्यायं धनिनां दर्शयन्निव' (कथा० २५।४४)॥ **उच्छ्रायः समुन्नतिः। मूले दर्शयद् इत्युचितम्। तथा सति च्छन्दोभङ्गप्रसङ्ग इत्यन्यत्।**
- 'अनित्यपतनोच्छ्राया विचित्रा भाग्यवृत्तयः' (राज० ५।२६२)। **उच्छ्राय उत्पतनम्।**
- 'सो ऽ ग्नि र्दिविस्पृगूर्ध्व उदश्रयत' (ऐ० ब्रा० ३।४२)। **ऊर्ध्व उदश्रयत ऊर्ध्व उन्नतः सन् उपरितनं देशमाश्रितवानित्यर्थः।**
- 'उदु ज्योतिरमृतं विश्वजन्यं विश्वानरः सविता देवो अश्रेत्' (ऋ० ७।७६।१)। **उदश्रेत् उच्छ्रयति उच्चैः स्थापयति।**
- 'समीपतः स्थितं तेजो बलमुच्छ्रयते भृशम्' (रा० ३।९।१५)। **उच्छ्रयते वर्धयति।**
- 'उच्छ्रिताक्षो ललाटेन स्विद्यता भृशमार्तिमान्' (चरक० चि० १७।५८)। **उच्छ्रिताक्षः उच्छूननेत्रः।**

## श्रु
- श्रु (श्रु श्रवणे)।
- 'तस्मिन्मृते न दोषोस्ति द्वयोरुच्छ्रावणे कृते' (याज्ञ० ३।२२७ मिताक्षरायामुद्धृतं विष्णुवचनम्)। **उच्छ्रावणमुच्चैः श्रावणम्।**

## श्वञ्च्
- श्वञ्च् (श्वच श्ववि गतौ)।
- 'उच्छ्वञ्चस्व पृथिवि मा निबाधथाः' (अथर्व० १८।३।५०)। **उच्छूनावयवा पुलकिता भवेति सायणः।**

## श्वस्
- श्वस् (श्वस प्राणने)।
- 'कुतो वायं प्रश्वसिति उच्छ्वसित्यपि वा पुनः' (भा० आश्व० २०।४२)।
- 'वैरूपाक्षमारभ्योच्छ्वसेत्' (खा० गृ० १।२।२१)। **निरुद्धप्राणः स्यादित्यर्थः।**
- 'नाद्याप्युच्छ्वसिति' (उत्तर० ३)। **सुखानुभूतेर्गमकं निश्वासं न करोति। न प्रकृतिं प्रत्यापद्यत इति त्वार्थिकोऽर्थः।**
- 'त्वत्सन्निधावुच्छ्वसितीव चेतः' (कि० ३।८)। **उच्छ्वसिति हृष्यति मोदते।**
- 'नोच्छ्वसिति तपनकिरणैः कुमुदम्' (विक्रम० ३।१६)। **नोच्छ्वसिति न विकसति। नोन्मीलति।**
- 'आत्मेच्छया न शक्यमुच्छ्वसितुमपि' (काद० १७५)। **उच्छ्वसितुं प्राणितुम्। उच्छब्दो नार्थे विशेषं करोति।**
- 'उच्छ्वसितालकं मुखम्' (रघु० ८।५५)। **विकीर्णचूर्णकुन्तलम्। पर्याकुलमूर्धजम्।**
- 'किञ्चित् समुच्छ्वसितपत्रलेखम्' (कु० ३।३८)। **समुच्छ्वसितं प्रमार्जितम्।**
- 'केयूरबन्धोच्छ्वसितैर्नुनोद' (रघु० ६।६८)। **उच्छ्वसितानि स्फुरणानि स्पन्दनानि।**
- 'दशमुखभुजोच्छ्वासित-प्रस्थसन्धेः' (मेघ० वा ६०)। **उच्छ्वासितः शिथिलितः।**
- 'एकोच्छ्वासात्ततः कुण्डं पिबति स्म महागलः' (भा० आदि० १२८।७१)। **एकोच्छ्वासात् सकृन्निश्वस्य, सकृदवानन्नित्यर्थः।**
- 'यदि सुरभिमवाप्स्यस्तन्मुखोच्छ्वासगन्धम्' (विक्रम० ४।६४)।
- 'अश्रु च कपोलपतितं दृश्यमिदं वर्णकोच्छ्वासात्' (शा० ६।१५)। **उच्छ्वास उच्छूनता, स्फीतता। जलोच्छ्वासाः परीवाहा इति कोषः। तटाकादेरुत्पीडकस्य जलातिरेकस्य निर्गमद्वाराणि।**

## सञ्ज्
- सञ्ज् (षञ्ज सङ्गे)।
- 'उत्सक्ताः पाण्डवा नित्यं तेभ्योऽसूये द्विजोत्तम' (भा० आदि० १४०।३)। **उत्सक्ताः=उत्कर्षेण सर्वत्र व्याप्ताः। उत्सङ्गोऽङ्को भवति। पुत्रपूर्णोत्सङ्गा। सौधोत्सङ्गः। राजसदनतलम्।**
- 'स हि (व्रणः) अल्पेनाप्यपचारेणाभ्यन्तरमुत्सङ्गं कृत्वा भूयो विकरोति' (सुश्रुत० १।५।३६)। **व्रणाशये हि चिरकालपूयावस्थानेनाममवदारितमन्तः-प्रदेशान्तरं निम्नमुत्सङ्गतुल्यत्वादुत्सङ्ग इत्युच्यते इति डल्हणः।**
- 'सपूतिमांसं सोत्सङ्गं सगतिं पूयगर्भिणम्। व्रणं विशोधयेत्' (अष्टाङ्ग० ३९।४७)। **उत्सङ्ग उन्नतिर्भवतीति टीकाकारः। सोऽस्य विभ्रमः।**
- 'सर्वोत्सङ्गं साधु मन्येत तेभ्यः' (भा० उ० २८।६)। **सर्वेषामुत्सङ्गं समीपं स्वधर्मसंयोगमापदनापदोरुचितम् इति नीलकण्ठः। सर्वोच्छेदमिति पाठान्तरम्।**
- 'संमाननोत्सञ्जनाचार्यकरणभृतिविगणनव्ययेषु नियः' (पा० १।३।३६)। **उत्सञ्जनमुत्क्षेपणम्। अक्षिपात्रप्रान्तेऽन्तः पिटकोत्सङ्गिनीति शब्द्यते।**

## सद्
- सद् (षद्लृ विशरणगत्यवसादनेषु)।
- 'दिवो मानं नोत्सदन्त्सोमपृष्ठासो अद्रयः' (ऋ० ८।६३।२)। **नोत्सदन् नोदसदन् नोदस्राक्षुरित्याह।**
- 'उत्सीदेयुरिमे लोका न कुर्यां कर्म चेदहम्' (गीता० ३।२४)। **उत्सीदेयुर्विनश्येयुः परिभवेयुः।**
- 'तं वै परिष्यन्द उत्सादयेत्' (श० ब्रा० ९।२।१।१९)। **उत्सादयेत्=उपरि धारयेत् उपरिष्टान्निदधीत।**
- 'अग्नौ त्वेवोत्सादयेत्' (श० ब्रा० ९।२।१।२०)। **उत्सादयेत् अधिश्रयेत्।**
- 'उभाभ्यां चरिते प्रवर्ग्यमुत्सादयति' (का० श्रौ० ८।३।१८)। **प्रवर्ग्यपात्राणि तत्स्थानान्निष्कासयतीत्यर्थः।**
- 'उत्सन्नमिव हींदं शिरः' (श० ब्रा० १४।३।१।१)। **उत्सन्नमुद्गतं (शरीरात्)।**
- 'तेषामुत्सन्ना विधयः' (का० श्रौ० )। **उत्सन्ना विरताः, उच्छिन्नाः, अस्तं गताः।**
- 'तथा युक्तमपि चैतन्नात्यर्थोत्सन्नपित्ते ज्वरे…प्रदेयम्' (चरक० वि० ३।४५)। **उत्सन्नं प्रवृद्धम्। इहोत्सन्नशब्दोऽवसन्नप्रतियोगी।**
- 'तेऽग्निमन्वविन्दन्नृतुषूत्सन्नम्' (तै० ब्रा०  १।३।१।१)। **वेषमाच्छाद्यावस्थितमित्याह।**
- 'उत्सादितः कषायेण बलवद्भिः सुशिक्षितैः' (भा० द्रोण० ८२।१०)। **उत्सादितो मर्दितः।**
- 'गौरसर्षपकल्केन साज्येनोत्सादितस्य च' (याज्ञ० १।२७७)। **उत्सादितस्य=उद्वर्तिताङ्गस्य।**
- 'गौरसर्षपकल्कः सिद्धार्थपिष्टम्। उत्सादनं च गात्राणां स्नापनोच्छिष्टभोजने' (मनु० २।२०९) ॥ **उत्सादनमुद्वर्तनं मर्दनम्। पादाभ्यां यन्मर्दनं तदुत्सादनमुच्यत इत्यापटेकृतकोषे यशोधरवचनम्।**
- 'उत्सादनार्थं लोकानाम्' (भा० वन० १०३।९)।
- 'उत्सादनं विनाशनम्।' (सुश्रुत० १।१३४।९) **क्षतसंरोपणे क्षतसंरोहणाभ्युपाये वोत्सादनशब्दो व्यवहृतः।**
- 'उदस्याग्निः सीदेत्' (तै० सं० १।४।१०)। **उत्सीदेत् गत एव स्यात्।**
- 'स समुत्सन्नमरुणं मण्डलं कफरक्तजम्' (सुश्रुतै० नि० अ० १३)। **उत्सन्नमुद्गतम्।**
- 'उत्सन्नः सलिलनिभोऽथ पिष्टशुक्लो बिन्दुः' (सुश्रुतै० उत्तर० ४।१०)। **उत्सन्न उच्छूनः।**
- 'ते ऽ ग्निमन्वविन्दन्नृषूत्सन्नम्' (तै० ब्रा० १।३।१।१)। **उत्सन्नं वेषान्तरं कृत्वा स्थितम्।**
- 'शनैश्चोत्सादितस्तत्र स्नानशालामुपागमत्' (भा० अनु० २०।३)। **उत्सादितः चालित इति नीलकण्ठः। उद्वर्तित इति तु मम भाति।**
- 'शर्करामुत्सादेन' (तै० सं० ५।७।१२)। **उत्साद उच्चैः प्रदेशः (मेध्याश्वस्य)।**
- 'घर्मायोत्साद्यमानायानुब्रूहि' (सत्याषाढश्रौ० २४।५।४)। **उत्साद्यमानः संसाद्यमानः। समित्यर्थ उच्छब्दो व्यत्ययेन।**

## सह्
- सह् (षह मर्षणे)।
- 'पितृभ्यश्चोदकदानं यथोत्साहम्' (गौ० ध० १।५।५)। **यथोत्साहं यथाशक्ति।**
- 'तवानुवृत्तिं न च कर्तुमुत्सहे' (कु० २।६५)। **नोत्सहे न धृष्णोमि, नालमस्मि।**
- 'अज्ञवन्नोत्सहेथास्त्वम्' (भट्टि० १९।१६)। **अज्ञवन्माऽवसद इत्याह। शब्दमर्यादया तु नायमर्थः सुलभः।**
- 'क्षणमप्युत्सहते न मां विना' (कु० ४।३६)। **नोत्सहते=निर्वृतिं न लभते।**
- 'मन्दोत्साहः कृतोस्मि मृगयापवादिना माढव्येन' (शा० २)। **उत्साहोऽभिलाष औत्सुक्यम्।**
- 'ममोत्साहभङ्गं मा कृथाः' (हित० ३)। **उत्साहः क्रियासामर्थ्यम्।**
- 'यद्येतावतीं दक्षिणां नोत्सहेत' (सत्या० श्रौ० २३।२।४५)। **दातुमिति शेषः। नोत्सहेत न शक्नुयात्।**

## सि
- सि (षिञ् बन्धने)।
- 'मुक्षीजयेव पदिमुत्सिनाति' (ऋ० १।१२५।२)। **उद्गम्य सिनाति बध्नातीत्याह।**
- 'उन्मुञ्च पाशांस्त्वमग्न एषां त्रयस्त्रिभिरुत्सिता येभिरासन्' (अथर्व० ६।१२।२)।
- 'येभिः पाशैः परिवित्तो विबद्धोऽङ्गेऽङ्ग आर्पित उत्सितश्च' (अथर्व० ६।११२।३)। **उत्सित ऊर्ध्वं बद्धः। सायणस्तूत्थित इति पठति।**

## सिच्
- सिच् (षिच क्षरणे)।
- 'उद्वा सिञ्चध्वमुप वा पृणध्वम्' (ऋ० ७।१६।११)। **उत्सिञ्चवध्वम् आमुखं पूरयत।**
- '(यां सुरां) सिञ्चन्ति परिषिञ्चन्त्य् उत्सिञ्चन्ति पुनन्ति च' (वा० सं० २०।२८)।
- 'अनु तीर्थमप उत्सिञ्चेत्' (बौ० ध० २।३।५।३)। **उत्क्षिपेत्, ऊर्ध्वं क्षिपेदित्यर्थः।**
- 'न तस्योत्सिषिचे मनः' (रघु० १७।४३)। **नोत्सिषिचे उत्सेकं गर्वं नाविशदित्यर्थः।**
- 'भव्योस्मि भवितेत्येवं विचिन्त्योत्षिचे च सः' (राज० ८।२८५५)। **उक्तोऽर्थः।**
- 'स्तूयमाना नोत्सिच्यन्ते' (काद०)। **सम्भावितात्मानो न भवन्ति, आहोपुरुषिकां न संविदन्तीत्याह।**
- 'उत्सिच्यमाने पयसि' (भा० पु०)। **ऊष्मणा फेनायमाने।**
- 'अर्थवन्तो न चोत्सिक्ताः' (भा० द्रोण० १४४।२६)। **उत्सिक्ता गर्विताः।**
- 'बालवृद्धातुराणां च साक्ष्येषु वदतां मृषा। जानीयादस्थिरां वाचमुत्सिक्तमनसां तथा' (मनु० ८।७१)॥ **उत्सिक्तमनसां चलचित्तानाम्, अव्यवस्थितमानसानाम्। उत्सिक्तमनसः प्रकृत्यैवोपप्लुता अधीरधिय इति मेधातिथिः।**
- 'दर्पमुत्सिक्तमेतत्ते फाल्गुनो नाशयिष्यति' (भा० द्रोण० १५९।१२)। **उत्सिक्तं प्रवृद्धम्।**
- 'अनुत्सिक्तं वै देवानां हविः' (श० ब्रा० ३।२।२।१९)। **अनुत्सिक्तं बाह्यवस्तुनाऽसम्पृक्तम्।**
- 'तद्धैक उत्सिच्य छर्दयन्ति' (श० ब्रा० १२।४।२।९)। **उत्सिच्य=आमुखं पूरयित्वा।**
- 'ताः (अपः) उत्सिच्योत्तरेण गार्हपत्यं सादयति' (श० ब्रा० १।१।१।१८)।
- 'तत्प्रत्ययमुदकमुत्सिच्य' (आप० ध० २।६।१५।९)। **उत्सिच्य=उत्क्षिप्य।**
- 'उत्सेच्या कलशीभिः' (चन्द्रिका) (विद्ध०)। **उत्सेच्या क्षारयितव्या, क्षारणार्हेत्यर्थः।**
- 'तेषाम् (सत्त्वरजस्तमसाम्) अन्यतमोत्सेके विधानमुपदिश्यते' (भा० शां० १६।१४, आश्व० १२।५)। **उत्सेकोतिरेक उद्रेकः।**
- 'वैराग्यवासनोत्सेकः श्लोकेनानेन सूच्यते' (राज० ४।३८९)। **उक्तोऽर्थः।**
- 'नोत्सेकात्प्रवदाम्यहम्' (रा० ५।३।१०)। **उत्सेको गर्वः।**
- 'उपदा विविशुः शश्वन्नोत्सेकाः कोसलेश्वरम्' (रघु० ४।७०)।
- 'अनुत्सेकः खलु विक्रमालङ्कारः' (विक्रम० १)। **अनुत्सेको गर्वाभावो विनयः शालीनता।**
- 'मामकस्यास्य सैन्यस्य हृतोत्सेकस्य संजय। अवशेषं न पश्यामि' (भा० कर्ण० ७।१)। **उत्सेको हृदयोल्लासः। उत्सेको जलौघश्च। केदारान् प्रति प्रापितोदकस्य क्षुद्रसरस इवेति नीलकण्ठः।**
- 'तेषां प्रमादसुप्तप्रलापाः, कामादिरुत्सेकः' (कौ अ० १।१५।११)।
- 'आचार्याणां चोदकोत्सेचनमुभयत्र' (गो० गृ० ३।३।१२)। **उदकोत्सेचनं जलाञ्जल्युत्क्षेपणम्। उत्सेचनं सेकपात्रं भवत्युदकोदञ्चनम्।**
- 'अथ या एताः स्रुचो निर्णिज्योदीचीरप उत्सिञ्चति तेन ऋषीन् प्रीणाति' (जै० ब्रा० १।४१)। **उत्सिञ्चति उत्क्षिपति। आवर्जयति बहिर्गमयति।**
- 'कूप उत्सिच्यमानो हि भवेच्छुद्धो बहूदकः' (स्कन्दपु० मा० कौ० २।२।६१)। **उत्सेकः परीवाह उदञ्चनमुद्धारः।**
- 'कामादिरुत्सेकः स्वाः प्रकृतीः कोपयति' (कौ० अ० ९।७।१)। **उत्सेकोऽतिरेकः। अतिरिक्तः सेव्यमानः कामादिरित्यर्थः।**
- 'पद्मं बहुरजश्चन्द्रः क्षयी ताभ्यां तवाननम्। समानमपि सोत्सेकम्…' (काव्यादर्शे २।३०)। **सोत्सेकं सोत्कर्षम् अधिकोत्कर्षशालि।**

## सिध्
- सिध् (षिध गत्याम्)।
- 'तस्मादुत्सेधं प्रजा भयेऽभिसंश्रयन्ति' (श० ब्रा० १३।२।२।९)। **उत्सेध उन्नतभूप्रदेशो वप्रादिः।**
- 'उत्सेधमेति भूकोषकोटस्थोऽङ्कुरोत्करः' (यो० वा० ४।३६।२०)। **उत्सेधमेति ऊर्ध्वां गतिं गच्छति, उच्चैरुतिष्ठति।**
- 'पयोधरोत्सेधविशीर्णसंहति' (वल्कलम्) (कु० ५।८)। **उत्सेध औन्नत्यम्।**
- 'सोत्सेधैः स्कन्धदेशैः' (मुद्रा० ४।७)। **उक्तोऽर्थः।**
- 'मामकस्यास्य सैन्यस्य हतोत्सेधस्य सञ्जय। अवशेषं न जानामि…' (भा० कर्ण० ९।९३)॥ **उत्सेध उत्कर्षः।**
- 'व्रातेन जीवति' (पा० ५।२।२१)। **अत्र वृत्तौ नानाजातीया अनियतवृत्तय उत्सेधजीविनः सङ्धा व्राता इति स्थितम्। उत्सेधः शरीरम्। उत्सेधेन शरीरायासेन ये जीवन्ति त उत्सेधजीविनः।**
- '…त्वङ्मांससंश्रयम्। उत्सेधं संहतं शोफं तमाहुः' (अष्टाङ्ग० १३।२१-२२)। **उत्सेधः शोफ इत्यनर्थान्तरम्।**
- 'अथोत्सेधनिषेधौ पापवस्यस्यैवोत्सिद्ध्यै च निषिद्ध्यै च' (जै० ब्रा० २।१४३)।
- 'उत्सेधेन वै देवाः पशूनुदसेधन् निषेधेन पर्यगृह्णन्' (पञ्च० ब्रा० १५।९।११)। **उत्सेध उन्नतप्रदेशः। उदसेधन् अपाक्रमयन्।**

## सिव्
- सिव् (षिवु तन्तुसन्ताने)।
- 'पुनरुत्स्यूतं वासः' (तै० सं० १।५।२)। **उत्स्यूतं छिन्नं सत् सूचीतन्तुभ्यां स्यूतम्। संहितच्छिद्रमित्यर्थः।**

## सू
- सू (षूङ् प्राणिप्रसवे, षूङ् प्राणिगर्भविमोचने)।
- 'तमुत्सवे प्रसवे च साहसिम्' (ऋ० १।१०२।१)। **उत्सवः प्रक्रमः प्रारम्भः। उत्सूत उत्सूयते वा हर्षमित्युत्सवो महः।**

## सृ
- सृ (सृ गतौ)।
- 'तत उत्सारयामास शैलाञ्शतसहस्रशः' (हरि० १।६।११)। **उत्सारयामास पराणुनोद।**
- 'धृष्टमुत्सार्यते सर्वस्तोपवनगतो जनः' (स्वप्न० १।२)। **उत्सार्यतेऽपसार्यते दूरं प्रेर्यते।**
- 'दूरमुत्सृतः' (बृ० श्लो० सं० ३।३३)। **उत्सृतोऽपसृतोऽपसृप्तः।**
- 'घृताक्तश्चीरवासास्त्वं मध्येनोत्सर्तुमिच्छसि' (भा० वि० ४९।१५) (समिद्धं पावकम्)। **उत्सर्तुमुत्स्रप्तुमुत्क्रम्य गन्तुम्।**
- 'एक एकान्तमुत्सार्य रहो वचनमब्रवीत्' (भा० उ० १८९।२०)। **उत्सार्य=अपनीय एवमयं दोषो दूरमुत्सारितो भवति (इति वयम्)। अपास्तो भवतीत्यर्थः।**
- 'आर्य किं कृतेयमुत्सारणा' (स्वप्न० १)। **लोकापसारणा।**
- 'दूरमुत्सारणं तत्र कारयामास धर्मवित्' (रा० ६।११४।२०)। **उक्तोऽर्थः। शिबिकात उद्गमनेऽवतरणे साहाय्यकरणमप्युत्सारणं भवति। उत्सारणायामधिकृतो रक्षापुरुष उत्सारक उच्यते।**
- 'यज्ञार्थं निधनं प्राप्ताः प्राप्नुवन्त्युत्सृतीः पुनः' (मनु०) **उत्सृतिर्जात्युत्कर्षः।**

## सृज्
- सृज् (सृज विसर्गे)।
- 'क्रतूंरुत्सृजते वशी' (अथर्व० ६।३६।२)। **उद्गतावयवान् निर्मिमीत इत्यर्थ इति सायणः।**
- 'व्यलीकनिश्वासमिवोत्ससर्ज' (कु० ३।२५)। **उत्ससर्ज मुमोच।**
- 'नियतमात्मानमुत्स्रक्ष्यामि' (काद०)। **प्राणान्मोक्ष्यामीत्याह।**
- 'तद्यथाऽनः सुषमाहितम्। उत्सर्जत् यायात्' (श० ब्रा० १४।७।१।४२)। **उत्सर्जत् उद्घ्नत्, संघर्षत्।**
- 'गच्छ निद्रे मयोत्सष्टा देवकीभवनान्तिकम्' (हरि० २।२।२७)। **उत्सृष्टाऽऽज्ञप्ता।**
- 'शास्त्रातिगौरवभयादेतल्लक्षणमुत्सृष्टम्' (नि० १।३।२ उपोद्घाते दुर्गः)। **उत्सृष्टं त्यक्तं परिहृतम्।**
- 'बुद्धिर्बुद्धिमतोत्सृष्टा हन्याद्राष्ट्रं सराजकम्' (पञ्चत० १।२०६)। **उत्सृष्टा प्रयुक्ता व्यापारिता।**
- 'उत्सृज्य सर्वगात्रेभ्यो भूषणानि महायशाः' (भा० वन० ६१।५)। **उत्सृज्य अवरोप्य।**
- 'एतमेव शब्दमुत्सृज्याधीयीत' (आप० ध० १।३।१०।१८)। **उत्सृज्य उच्चार्य।**
- 'आत्मानं यूपमुत्सृज्य' (भा० शां० ९७।१०)। **उत्सृज्य उच्छ्रित्य।**
- 'सहस्रगुणमुत्स्रष्टुमादत्ते हि रसं रविः' (रघु० १।१८)। **उत्स्रष्टुं मोक्तुम्। प्रतिदातुमित्यर्थः।**
- 'तोयोत्सर्गद्रुततरगतिः' (मेघ० १९)। **तोयोत्सर्गः=वारिमोचनम्।**
- 'वातमूत्रपुरीषशुक्रोत्सर्गैः' (सुश्रुत० १।९८।१२)। **उत्सर्गस्त्यागः।**
- 'श्रीलक्षणोत्सर्गविनीतवेषाः' (कु० ७।४५)। **उत्सर्गः=अवमोचनम् अवरोपणम्।**
- 'वृषोत्सर्गः' (पा० गृ० ३।९) **अप्रतिरुद्धसंचाराय वृषभमोचनम्।**
- 'अन्नस्य सुबहून् राजन्नुत्सर्गान्पर्वतोपमान्' (भा० आश्व० ८५।३८)। **उत्सर्गा राशयः।**
- 'यद् गर्हितेनार्जयन्ति कर्मणा ब्राह्मणा धनम्। तस्योत्सर्गेण शुध्यन्ति…' (मनु० ११।१९३)॥ **उत्सर्गस्त्यागः। आत्मनानुपयोग इत्यर्थः।**
- 'असिद्धवदत्राभात्' (पा० ६।४।२२)। **अत्र वृत्तिः—असिद्धवचनमुत्सर्गलक्षण-भावार्थमादेशलक्षणप्रतिषेधार्थम् इति। उत्सृज्यते निवर्त्यत आदेशेन इत्युत्सर्गः स्थानीति पदमञ्जरी।**
- 'अपवादैरिवोत्सर्गाः कृतव्यावृत्तयः परैः' (कु० २।२७)।
- 'अपवादैरिवोत्सर्गं व्यावर्तयितुमीश्वरः' (रघु० १५।७)। **उत्सर्गः सामान्यशास्त्रम्।**
- 'मित्रमुत्सर्गे' (मनु० १२।१२१)। **उत्सर्गः पाय्विन्द्रियम्।**
- 'उत्सर्गे तु प्रधानत्वात्' (मी० सू० ३।७।१९)। **उत्सर्गः परिक्रय इति शबरस्वामी।**
- 'पुष्ये तु च्छन्दसां कुर्याद् बहिरुत्सर्जनं द्विजः' (मनु० ४।९६)। **गृह्यानुसारेण च्छन्दोध्ययनविरामविधिं कुर्यात्।**
- 'उच्चैः स्विष्टकृतमुत्सृजति' (तै० ब्रा० १।३।१।६)। **स्विष्टकृन्मन्त्रमुच्चारयतीत्यर्थः।**
- 'रक्षांसि वा एतद्यज्ञं सचन्ते यदन उत्सर्जति' (तै० सं० ५।२।२।१०)। **अनः शकटम्। उत्सर्जति उत्सृजति सङ्क्रीडति कूजति शब्दं करोति।**
- 'प्राणानामुत्सृष्ट्यै' (तै० सं० ५।१।८)। **उत्सृष्टिरुत्सर्गस्त्यागः।**
- 'उत्सर्गं वै प्रजापतिरेतैः कर्मभिः स्वर्गं लोकमैत्' (शां० ब्रा० ८।२)। **उत्सर्गमुत्सृज्य विरम्य विरामं कृत्वा। णमुलन्तमेतत्।**

## सृप्
- सृप् (सृप्लृ गतौ)।
- 'अधरोऽधर उत्तरेभ्यो गूढः पृथिव्या मोत्सृपत्' (अथर्व० ६।१३४।२)। **मोत्सृपत् ऊर्ध्वं मा गमत्।**
- 'तं तु दृष्ट्वा यथासङ्गमुत्सर्पति यथासुखम्' (भा० वन० ७५।९)। **उत्सर्पति उन्नमति दीर्घं भवति।**
- 'नोत्सर्पेत न शुष्येत सरिद्भिरिव सागरः' (भा० पु० ११।८।६)। **उत्सर्पेत=वर्धेत।**
- 'मायाभिरुत्सिसृप्सत इन्द्रं द्यामारुरुक्षतः' (अथर्व० २०।२९।४)। **उत्सिसृप्सत उत्सर्पणमिच्छत इत्यर्थः।**
- 'उत्सिसृप्सन्ति ये दिवम्' (भा० पु० ८।११।५)। **दिवमतिक्रम्य मुक्तिं सप्तुं गन्तुमिच्छन्तीत्यर्थः।**
- 'किमुत्सृप्यापाः' (श० ब्रा० ११।५।३।४)। **उत्सृप्य=अपसृप्य। अपसृत्य।**
- 'अपसर्पिणी न तेषां वै न चैवोत्सर्पिणी द्विज' (वि० पु० २।४।१३)। **उत्सर्पिणी वृद्धिमती उत्कर्षवती। उत्सर्पिणी खलु महतां प्रार्थना। महती खलु महतां व्यपाश्रयणा याच्ञा भवतीत्याह। न हि महान्तः क्षुद्रमर्थं याचन्ते इत्यभिप्रायः।**
- 'यां पर्यस्तमुत्सर्पेत्' (चन्द्रमाः) (शां० ब्रा० ३।१)। **उत्सर्पेत् उदियात्। पर्यस्तम् उपास्तमयम्।**
- 'दानधर्मस्यानुत्सर्पणान्न तुष्टिमुपजगाम' (अवदा० जा० २)। **अनुत्सर्पणात् अवर्धनात्।**
- 'अन्धो भग इत्याहुरनुत्सृप्तो न दृश्यते' (नि० १२।१४।१)। **अनुत्सृप्तोऽनुद्गूर्णोऽनभ्युद्यतः।**

## स्तम्भ्
- स्तम्भ् (स्तम्भु सौत्रो रोधनार्थो धारणार्थो वा)।
- 'स्कन्धोत्तम्भिततीर्थवारिकलशाः' (वेणी० ६)। **उत्तम्भिता धृताः।**
- 'प्राणेन हीदं सर्वमुत्तब्धम्' (बृ० उ० १।३।२३)। **उत्तब्धम् विधृतम्।**

## स्था
- स्था (ष्ठा गतिनिवृत्तौ)।
- 'इन्द्रस्य वृष्णो वरुणस्य राज्ञ आदित्यानां मरुतां शर्ध उग्रम्। महामनसां भुवनच्यवानां घोषो देवानां जयतामुदस्थात्' (ऋ० १०।१०३।९)॥ **उदस्थात् उदक्रमीत्, उत्थितोऽभूत्।**
- 'आ पर्जन्यस्य वृष्ट्योदस्थामा मृता वयम्' (अथर्व० ३।३१।११)। **उत्थिता उल्लाघा अभूमेत्यर्थः।**
- 'उद्वहन् मुदमुदस्थित क्रतौ' (शिशु० १४।१७)। **उदस्थितेत्युत्पूर्वस्य तिष्ठतेर्लुङि रूपम्। उत्थित उद्युक्तोऽभूदित्यर्थः।**
- 'मुक्तावुत्तिष्ठते जनः' (कि० ११।१३)। **उत्तिष्ठते उद्युङ्क्ते।**
- 'यत्रान्या ओषधयो म्लायन्ते अथैते (यवाः) मोदमाना इवोत्तिष्ठन्ति' (श० ब्रा०)। **उत्तिष्ठन्ति वर्धन्ते। यत्र वसन्तर्तौ। अनशनादुत्तिष्ठति। अनशनं समापयतीत्यर्थः।**
- 'अस्माद् ग्रामाच्छतमुत्तिष्ठति' (पा० १।३।२४ वृत्तौ)। **उत्तिष्ठति उत्पद्यते।**
- 'सोमस्योत्तिष्ठमानस्य पौर्णमास्यां बलिं हरेत्' (भा० अनु० १३४।४)। **उदयमानस्य चन्द्रस्येत्यर्थः।**
- 'शुनं नो अस्तु चरितमुत्थितं च' (अथर्व० ३।१५।४)। **उत्थितमुत्पन्नं लाभयुक्तं धनम्।**
- 'क्षमावन्तश्च धीराश्च धर्मकार्येषु चोत्थिताः' (भा० अनु० २३।८८)। **उत्थिता उद्युक्ताः।**
- 'निरीक्ष्य चानुत्थितां सेनां तां च गङ्गां शिवोदकाम्' (रा० २।८३।२२)। **अनुत्थितां गमनेऽनुद्योगाम्।**
- 'त्रिभिर्वर्षैः सदोत्थाय कृष्णद्वैपायनो मुनिः। महाभारतमाख्यानं कृतवानिदमद्भुतम्' (भा० आदि० ६२।५२)॥ **उत्थाय उद्यम्य।**
- 'स्वाध्यायोत्थं योनिमन्तं प्रशान्तम्' (व० धर्मशा० ५।३०)। **स्वाध्याये वेदानुवचने उत्तिष्ठत उद्युङ्क्त इति स्वाध्यायोत्थः।**
- 'मेदश्छेदकृशोदरं लघु भवत्युत्थानयोग्यं वपुः' (शा० २।५)। उत्थानमुद्योगः। सुश्रुते (२।७।१।१७) **उत्थानं विरेचनमाह।**
- 'पुण्याहे दीक्षा क्रयः प्रसव उत्थानम्' (का० श्रौ० ७।१।२५)। **उत्थानं समाप्तिः।**
- 'प्रक्रमोत्थाने विरोधे' (का० श्रौ० ७।१।२६)। **उक्तोऽर्थः।**
- 'पूर्वोत्थायी चरमं चोपशायी' (भा० आदि० ९१।२)।
- 'उत् संहायास्थाद् व्यृतूँरदर्धररमतिः सविता देव आगात्' (ऋ० २।३८।४)। उत्संहायास्थात् संहायोदस्थात् (सर्वो लोकः) **शय्यां परित्यज्योत्तिष्ठिति।**
- 'उद् विप्राणां देवया वाचो अस्थुः' (ऋ० ५।७६।१)। **उदस्थुरुदैरत।**
- 'उदतिष्ठत रामस्य समग्रमभिषेचनम्' (रा० २।१४।५४)। **उदतिष्ठत उपस्थितमभूत्। उदोऽनूर्ध्वकर्मणीत्यात्मनेपदम्।**
- 'कः पुनरसुराणां पराभवः प्रत्यवाययोगः, यद्योगादद्यापि नोत्तिष्ठन्ति (पस्पशायां हेलयो हेलय इति कुर्वन्त इत्यत्र भाष्यदीपिका)। **नोत्तिष्ठन्ति न संजीवन्ति।**
- 'उत्तिष्ठमानस्तु परो नोपेक्ष्यो भूतिमिच्छता' (शिशु० २।१०)। **उत्तिष्ठमानो वर्धमानः।**
- 'चित्रं यदत्र पतितः पुनरुत्थितिं न प्राप्नोति पुल्कसजनोपि किमग्रजन्मा' (स्कन्दपु० का० ४।३०।७३)। **पुनरुत्थितिं पुनर्देहसम्बन्धं पुनर्भवमिति यावत्। अविशेषेण सर्वोप्यपवृज्यत इत्याह।**

## स्ना
- स्ना (ष्णा शौचे)।
- 'आर्द्रः प्रथस्नुर्भुवनस्य गोपाः शृत उत्स्नाति जनिता मतीनाम्' (तै० ब्रा० ३।७।५।३)। **उत्स्नाति जलादुत्तरति, निर्गच्छति।**
- 'त उत्स्नाय रयिमभिप्र तस्थुः' (ऋ० २।१५।५)। **उक्तोऽर्थः।**

## स्नै
- स्नै (ष्णै वेष्टने)।
- 'उष्णिगुत्स्नाता भवति' (नि० ७।१२।६)। **उत्स्नाता उद्वेष्टिता।**

## स्मि
- स्मि (ष्मिङ् ईषद्धसने)।
- 'उत्स्मयन्तस्तदा पार्थमिदं वचनमब्रुवन्' (भा० वन० २४४।१३)। **स्मितं कुर्वन्त इत्यर्थः। उच्छन्दः स्मितस्य प्राकट्यमाह।**
- 'परां च प्रीतिमगमदुत्स्मयंश्च पिनाकधृक्' (भा० शां० २८३।५०)। **उक्तोऽर्थः।**
- 'उत्स्मयन्प्रणतः प्राह कुन्तीं वैकर्तनो वृषः' (भा०)। **उत्स्मयन् उत्पन्नविस्मयः।**
- 'आदाय शुक्लाम्बरमाल्यदाम जगाम कुन्ती सुतमुत्स्मयन्ती' (भा० १८८।२७)। ** (उत्तमपतिलाभाद्)। अत्यन्तं गर्वं कुर्वती।**
- 'लोकान्स मां व्यसृजदुत्स्मयन्तीं तदन्ते' (भा० पु० १।१६।३३)। **उत्स्मयन्तीम्=अभिमानिनीम्। उत्स्मयो विस्मयः स्मयो गर्वः।**

## हन्
- हन् (हन हिंसागत्योः)।
- 'इयती ह वा इयमग्रे पृथिव्यास प्रादेशमात्री… ताम् एमूष इति वराह उज्जघान' (श० ब्रा० १४।१।२।१२)। **उज्जघान उद्धृतवान्। उच्चखान।**
- 'मा त्वा (शकुन्तिम्) श्येन उद्वधीन्मा सुपर्णः' (ऋ० २।४२।२)। **उद्धन्ति।**
- 'यदेवास्या अमेध्यम्। तदपहन्ति' (तै० ब्रा० १।१।३)। **भूमेरूर्ध्वभागं खनित्रादिना खनतीत्युक्तं भवति।**
- 'यावत्येव निवप्स्यन्स्यात्तावदुद्धन्यात्' (श० ब्रा० १३।८।१।२०)। **उक्तोऽर्थः। अधिदेवनं काष्ठादिनोद्धन्ति। उच्चैर्हन्तीत्यर्थः।**
- 'उद्व ऊर्मिः शम्या हन्तु' (अथर्व० १४।२।१६)। **उद्धन्तु=उत्कीलयतु।**
- 'तेषामेतान् दक्षिणान्ग्रहानुज्जघ्नुः' (श० ब्रा० ४।२।४।१९)। **उज्जघ्नुः पातयामासुः, भ्रंशयामासुः।**
- 'उद्धते वा अवोक्षितेऽग्निमादधति' (श० ब्रा० ६।४।४।१८)। **उद्धते उत्थित उन्नते प्रदेशे।**
- 'बभूव तिमिरं घोरमुद्धतं रोमहर्षणम्' (रा० ३।२३।८)। **उद्धतं सान्द्रम् प्रवृद्धम्।**
- 'लाङ्गूलमुद्धतं घुन्वन्' (भट्टि० ९।७) **उद्धतमुदस्तमुदञ्चितम्।**
- 'आत्मोद्धतैरपि रजोभिरलङ्घनीयाः' (शा० १।८)। **उद्धतैरुत्थापितैः।**
- 'अनुगन्तुमशक्तास्त्वां मूलैरुद्धतवेगिनः' (रा० २।४५।३०)। **उद्धतवेगिनः=अत्यन्तं हतवेगाः।**
- 'यथाग्निरुद्धतशिखः कक्षं दहति सानिलः' (वि० पु० ६।७।७४)। **उद्धतशिख उत्थितार्चिः, उदर्चिः।**
- 'तेन चोद्धतहस्तेन तात मा मेति वारितः' (बृ० श्लो० सं० ७।५४)। **उद्धतहस्तेन=उन्नमितकरेण।**
- 'सभाया मध्येऽधिदेवनमुद्धत्यावोक्ष्याक्षान् निवपेत्' (आप० ध० २।२५।१२)। **लगुडादिनाऽऽहत्येत्याह।**
- 'न प्राची वेदिरुद्धत्या' (आप० श्रौ० ८।४।१३।५)। **उद्धत्या उद्धननीया उत्खननीया।**
- 'उद्धातः प्रणवो यासाम्' (कु० २।१२)। **उद्घातः प्रारम्भ उपक्रमः।**
- 'आकुमारकथोद्धातं शालिगोप्यो जगुर्यशः' (रघु० ४।२०)। **उक्तोऽर्थः।**
- 'अनुद्घातमुखं रथमुपस्थापय। अनुद्धातस्तिमितगतिः' (रथः) (शा० )।
- 'ययावनुद्धातसुखेन सोऽध्वना' (शिशु० १२।२)। **उद्धातः प्रतिघातः।**
- 'एतावद्भिः श्वासप्रश्वासैः प्रथम उद्घातः' (यो० सू० २।५० सूत्रभाष्ये)। **उद्घातो नासिकया श्वसनम्।**
- 'आशाप्रतिबद्धचित्तः पिशितलोभतया गोमायुस्तज्जिघृक्षुः सम्पीडितोद्धातात् सद्यः पञ्चत्वमगमत्' (तन्त्रा० १।३)। **उद्धातः क्षतम्।**
- 'केनाप्युद्घातेन काञ्चनमालां वीणायोग्यां कुर्वतीं प्रेक्ष्य शिक्षितुकामासीत्' (प्रतिज्ञा० २)।
- 'यत्र काष्ठे काष्ठं निधाय तक्ष्यते स उद्धनः' (पा० ३।३।८० वृत्तौ)।
- 'वेदिस्तु संमार्जनखननोद्धननादिसंस्कारविशेषैः परिष्कृता भूमिः' (कुतूहल० १।३।५)।
- 'अन्धानामुद्धतिर्येयं सा दृश्यायैव जायते' (यो० वा० ५।८२।२०)। **उद्धतिरौद्धत्यं वैयात्यम् उच्छृङ्खलता।**
- 'यद् उद् घ्नन्तो जिहिंसिम क्रूरमस्याः' (आप० श्रौ० ४।५।५)। **उद् घ्नन्त उच्चैः प्रहरन्तः।**
- 'ददाह प्रमथानीकं वनमग्निरिवोद्धतः' (मात्स्य० १४०।३८)। **उद्धत उत्थित उदर्चिः।**
- 'सङ्घोद्घौ गणप्रशंसयोः' (पा० ३।३।८६)। **उद्धन्यत उत्कृष्टो ज्ञायत इत्युद्घः।**
- 'योऽस्य मूर्धानमुदहन्' (पञ्च० ब्रा० ६।५।१)। **उदहन् ऊर्ध्व आहतवान्।**

## हा
- हा (ओहाङ् गतौ)।
- 'तासामास्थानादुज्जिहतामोषधयः सुपिप्पलाः' (वा० सं० ११।३८)। **उज्जिहताम् उद्गच्छन्तु।**
- 'अपां वा आस्थानादुज्जिहत ओषधयः सुपिप्पलाः' (श० ब्रा०  ६।४।३।२)। **उक्तोऽर्थः।**
- 'आविर्भूतानुरागाः क्षणमुदयगिरेरुज्जिहानस्य भानोः' (मुद्रा० ४।२२)। **उज्जिहानस्य उदयमानस्य आक्रममाणस्य।**
- 'शिरसा यूपमुज्जिहीते' (का० श्रौ० १४।५।१०)।
- 'सौमित्रिरक्षिभ्रुवमुज्जिहानः' (भट्टि० ३।४७)। **अत्राप्योहाङ् सकर्मकः। ऊर्ध्वं नयने उत्क्षिपन्नित्यर्थः।**
- 'उदातैर्जिहते बृहद् द्वारो देवी र्हिरण्ययीः' (ऋ० ९।५।५)। **उज्जिहत उद्गच्छन्ति।**
- 'कथमिव बत लज्जा तस्य नैवोज्जिहीते' (रुक्मिणी० १।२३)। **उज्जिहीते उदयते।**
- 'परितापहरां हरस्तदानीं द्युनदीं तामधुनापि नोज्जिहीते' (स्कन्दपु० का० ४।४४।६)। **उज्जिहीते जहाति त्यजति। अत्र ओहाङः प्रयोगे किमपि स्वातन्त्र्यं पुराणकारस्य।**

## हा
- हा (ओहाक् त्यागे)।
- 'अस्य लोकस्योद्धानाय' (पञ्च० ब्रा० १८।११।१०)। **उद्धानमत्यन्ताय हानं परित्यागः।**

## हृ
- हृ (हृञ् हरणे)।
- 'यथोद्धरति निर्दाता कक्षं धान्यं च रक्षति' (मनु० ७।११०)। **उद्धरति उन्मूलयति उद्वर्तयति आवृहति।**
- 'एष तेऽद्य शिरः कायाद् उद्धरामि सुदुर्मते' (भा० द्रोण० १५९।९)। **उद्धरामि अपहरामि।**
- 'वृषरूपं समास्थाय उज्जहार महारथम्' (भा० कर्ण० ३४।१०१)। **उदञ्चयामास, उन्नमयामासेत्यर्थः।**
- 'आगमस्तु कृतो येन सोऽभियुक्तस्तमुद्धरेत्' (याज्ञ० २।२८)। **उद्धरेद् भावयेत् साधयेत्। अभियुक्तः पृष्टः।**
- 'प्रेहि प्रेहि पथिभिः पूर्व्येभिरिति पञ्चानां तृतीयामुद्धरेत्' (आश्व० श्रौ० ६।१०)। **उद्धरेत्=त्यजेत्। तेऽब्रुवन्।**
- 'अग्नयः स्विष्टकृतोऽश्वस्य वयमुद्धारमुद्धरामहै…ते लोहितमुदहरन्त' (श० ब्रा० १३।३।४।२)। **भागविशेषमाददीमहि, ते लोहितं शोणितमाददत।**
- 'स्वाध्याये भोजने चैव दक्षिणं पाणिमुद्धरेत्' (मनु० ४।५८)। **ऊर्ध्वं कुर्यात्। वाससो बहिष्कुर्यादित्यर्थः।**
- 'शल्यं निखातमुदहारयतामुरस्तः' (रघु० ९।७८)।
- 'गुर्वर्थं दारुमुज्जिहीर्षन्' (व० धर्मशा० १४।१३)।
- 'उद्धृतासि वराहेण कृष्णेन शतबाहुना' (तै० ब्रा०  १०।१।८)। **उद्धृता=उन्नीता, उदञ्चिता।**
- 'उद्धृते दक्षिणे पाणावुपवीत्युच्यते द्विजः' (मनु० २।६३)। **वस्त्रात्सूत्राद्वा बहिष्कृत इत्याह।**
- 'तत्रोद्धृतममत्रेभ्यः' (पा० ४।२।१४)। **अत्र वृत्तिः--शराब उद्धृत ओदनः शारावः। भुक्तोच्छिष्टमुद्धृतमुच्यते यस्योद्धरणमिति प्रसिद्धिः। भुक्त्वा चोज्झितमुद्धृतम् इति शाश्वतः।**
- 'पञ्च पिण्डाननुद्धृत्य न स्नायात्परवारिषु' (याज्ञ० १।१५९)। **अनुद्धृत्य=अदत्त्वा, अन्युप्य अनिरुप्य।**
- 'विषमस्थं हि राजानं शत्रवः परिपन्थिनः। बहवोप्येकमुद्धर्तुं यतन्ले पूर्वतापिताः' (भा० शां० १३८।५)॥ **उद्धर्तुमुन्मूलयितुम्।**
- 'सैषा कामदुघैवेन्द्रस्योद्धारः' (श० ब्रा० ४।२।३।६)। **उद्धारस्तत्कृते पूर्वक्लृप्तो भागः। अपोद्धार इति यावत्।**
- 'राज्ञश्च दद्युरुद्धारम्' (मनु० ७।९७)। **उद्ध्रियत इत्युद्धारः। जितधनादुत्कृष्टधनं सुवर्णरजतकुप्यादीति कुल्लूकः।**
- 'सोऽस्योद्धारो यथा श्रेष्ठस्योद्धारः' (श० ब्रा० ३।९।४।९)। **उद्धारो विशिष्टोंऽशः।**
- 'स महान् भूत्वा देवता अब्रवीद् उद्धारं म उद्धरत' (तै० सं०)। **सर्वेभ्यो भागेभ्यो य उद्ध्रियते श्रेष्ठाय दातुं सोऽधिकोंश उद्धारो नामेति भट्ट-भास्करः।**
- 'यत्नाभावे तूत्कर्षो भवति नोद्धारः' (आश्व० गृ० १।४।७ इत्यत्रानाविलायां हरदत्तः)। **स्यादृणं पर्युदञ्चनम्। उद्धार इत्यमरः।**
- 'आवापोद्धाराभ्याम्' (सा० द० १०)। **उद्धार उद्वापः।**
- 'शल्योद्धरणम्' (सुश्रुत० १।१४।३)।
- 'कण्टकोद्धरणे नित्यमातिष्ठेत्द्यत्नमुत्तमम्' (मनु० ९।२५२)। **चौरसाहसिकादिनिराकरण इत्यर्थः। सुश्रुते (१।१७१।२१) परिधानीयावरोपणेप्युद्धरणशब्दप्रयोगः।**
- 'स बन्धुर्यो विपन्नानामापदुद्धरणक्षमः' (हित०)। **उद्धरणं परित्राणम्।**
- 'जग्धस्य मोहाद्धि विशुद्धिमन्धसो जुगुप्सितस्योद्धरणं प्रचक्षते' (भा० पु० ४।४।१८)। **उद्धरणं वमनम्, छर्दनम्। का० श्रौ० (१।३।२६) **इत्यत्र गार्हपत्यादग्नेराहवनीयस्य प्रणयनमुद्धरणमुक्तम्।**
- 'पुरा सम्भेदाच्छायानामाहवनीयमुद्धरेत्' (ऐ० ब्रा० ७।१२)। **उद्धरेत् गार्हपत्यादाहरेत्।**
- 'नोद्धरेत्प्रथमं पात्रं पितॄणामर्घ्यपातितम्' (आश्व० गृ० ४।७।१४)। **नोद्धरेत् नापनयेत् (समवनयमदेशात्)।**
- 'तस्मात् स्त्रियं जातां प्रास्यन्त्युत् पुमांसं हरन्ति' (तै० सं० ६।५।१०)।
- 'प्राप्ते च समये तं स भोगपुष्टं धरागृहात्। उज्जहार…' (कथा० ४०।६८)॥ **उज्जहार उद्धृतवान् निरकासयत्।**
- 'शीघ्रमुद्ध्रियतां पादो जयार्थमिह दक्षिणः' (रा० ३।३४।२२)। **उद्ध्रियतामुत्क्षिप्यताम् उदच्यताम् उन्नम्यताम्।**
- 'क्रमादव्याहतं प्राप्तं पुत्रैर्यन्नर्णमुद्धृतम्' (याज्ञ० २।५१ मिताक्षरायामुद्धृतं नारदवचनम्।) **नोद्धृतं न विगणितम् (ऋणम्)।**
- 'समर्घ धान्यमुद्धृत्य महर्घ यः प्रयच्छति। सहि बार्धुषिको नाभ…' (स्कन्दपु० का० ४।४०।९०)॥ **उद्धृत्य आदाय। समर्घमल्पमूल्यम्। शकन्ध्वादित्वात्पररूपम्।**
- 'मार्कण्डेयादिभिः प्राप्य कीर्त्युद्धारं च सत्तम' (स्कन्द पु० मा० कौ० २।१२।८)। **कीर्त्तेरुद्धारः प्रत्यापत्तिः।**
- 'अपि ते ब्राह्मणा भुक्त्वा गताः सोद्धरणान् गृहान्' (भा० अनु० ६०।१४)। **स्वामिन्यागते दास्यामीति याचमानेभ्यो बालकेभ्य आशाप्रदर्शनमुद्धरणमिति नीलकण्ठः।**

## हृष्
- हृष् (हृष तुष्टौ, हृषु अलीके)।
- 'उद्धर्षन्तां मघवन् वाजिनानि' (अथर्व० २।१९।६)। **उत्कृष्टहर्षयुक्तानि स्युरित्याह।**
- 'उद्धर्षय मघवन्नायुधानि' (वा० सं० १७।४२)। **उद्गतहर्षान्नो योधान्कुर्वित्यर्थः।**
- 'योधानुद्धर्षयामास' (भा० शां० ९९।२)। **समुत्साहयामास।**
- 'इत्यब्रवीद्धृषीकेशः पार्थमुद्धर्षयन् गिरा' (भा० उ० ५९।३०)। **समुत्साहयन्नित्यर्थः।**
- 'शीतेनोद्धृषितस्य माषशिमिवच्चिन्तार्णवे मज्जतः' (राज० ३।१८१)। **उद्धृषितस्य रोमाञ्चितस्य। अनर्थक उच्छब्दः, केवलेनापि हृषितशब्देन हृष्टलोमा कण्टकितगात्र उच्यते। हृषित इति हृषु अलीक इत्यस्य निष्ठायामिटि रूपम्।**
- 'निदर्शनान्युपायांश्च बहून्नुद्धर्षणानि च' (भा० उ० १३५।३२)। **उत्साहजनकानि वाक्यानि।**
- 'कृतमुद्धर्षणं पूर्वं मया वः सीदतां नृपाः' (भा० आश्रम० १७।१)। **उद्धर्षणम् उत्साहवर्धनम्।**
- 'हितमुद्धर्षणं चैव उवाच प्रथितं वचः' (रा०)। **उक्तोऽर्थः।**
- 'अमर्षजनितोद्धर्षाश्चक्रुः कर्माण्यभीतवत्' (रा० ६।५२।६)। **उद्धर्ष उत्कृष्टो हर्षः।**
- 'आपूर्यत बलोद्धर्षैर्वायुवेगैरिवार्णवः' (रा० ६।७४।३५)। **उद्धर्ष उद्रेकः।**
- 'उद्धर्षय मघवन्नायुधान्युत् सत्वनां मामकानां मनांसि' (ऋ० १०।१०३।१०)। **उद्धर्षय उच्चैर्हृष्टानि कुरु।**

## हृष्
- हृष् (हृष गतौ च्छान्दसः)।
- 'अथ यदुच्च हृष्यति नि च हृष्यति तदस्य' (अग्ने:) मैत्रावरुणं रूपम्' (ऐ० ब्रा० ३।४)। **उद्धृष्यति उद्गच्छति। निहृष्यति नीचैर्गच्छति। अत्र भट्टभास्करः-- यस्मादयमग्निर्दाहारम्भे दाह्यसंयोगादुद् धृष्यति ऊर्ध्वज्वालो भवति। अथ भस्मीकृतदाह्यो निहृष्यति निभृतज्वालो भवति। ज्वलतोग्नेरौन्नत्यमुद्धर्षः। ज्वालाशान्त्या नीचत्वं निहर्ष इति सायणः।**

## ह्वे
- ह्वे (ह्वेञ् स्पर्धायां शब्दे च)।
- 'उदह्वमायुरायुषे क्रत्वे दक्षाय जीवसे' (अथर्व० १८।२।२३)। **उदह्वम् उच्चैः स्वरेणाह्वयामि।**
