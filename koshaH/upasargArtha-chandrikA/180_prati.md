+++
title="१८० प्रति"

+++

## अञ्च्
- {प्रत्यञ्च्}
- अञ्च् (अञ्चु गतिपूजनयोः)।
- 'प्रत्यङ् नः सुमना भव' (अथर्व० ३।२०।२, ऋ० १०।१४१।१)। **अस्मान्प्रत्यञ्चन्, अस्मदभिमुखं गच्छन्।**
- 'जहि प्रतीचो अनूचः पराचः' (अथर्व० ३।१।४)। **प्रतीचः प्रतिमुखमागच्छतः। पराचः पराङ्मुखं गच्छतः।**
- 'ऋतव: सर्वे पराञ्चः सर्वे प्रत्यञ्चः' (श० ब्रा० १२।८।२।३५)। **प्रत्यञ्चः परावृत्ताः, अभिमुखगामिनः।**

## अञ्ज्
- {प्रत्यञ्ज्}
- अञ्ज् (अञ्जू व्यक्तिम्रक्षणकान्तिगतिषु)।
- 'प्रत्यनक्त्त्यवदानानि' (श० ब्रा० ५।१।३।६)।
- 'नराशंसः प्रति धामान्यञ्जन्' (ऋ० २।३।२)।
- 'स्रुवेण कपालानि प्रत्यज्य' (आप० श्रौ० २।३।११।३)। **कपालानि प्रत्येकम् अङ्क्त्वा म्रक्षयित्वा।**

## अर्च्
- {प्रत्यर्च्}
- अर्च् (अर्च पूजायाम्, वेदे दीप्तावपि)।
- 'अग्ने यत्तेऽर्चिस्तेन तम्प्रत्यर्च योऽस्मान् द्वेष्टि' (अथर्व० २।१९।३)। **तं प्रत्यर्च तं दग्धुं दीप्यस्वेत्यर्थः।**
- 'स्त्रियश्च तां प्रत्यर्चयामासुः' (भा०)। **पूजिताः सत्यः प्रत्यपूजयन्।**

## अर्थ्
- {प्रत्यर्थ्}
- अर्थ् (अर्थ उपयाच्ञायाम्)।
- 'प्रत्यर्थयत राघवम्' (भट्टि० ६।२५)। **प्रत्यर्थिनं कुरुतेति जयमङ्गला। तत्करोति तदाचष्ट इति णिच्। अर्थयतेस्तु नित्यमात्मनेपदित्वात्प्रत्यर्थयध्वमिति स्यात्। आश्चर्यं मृगपोतः केसरिकिशोरकं प्रत्यर्थयिष्यते। अभियास्यति, आक्रमिष्यतीत्यर्थः।**
- 'बहुप्रत्यर्थिकं ह्येतद्राज्यं नाम कुरूद्वह' (भा० आश्रम० ३६।१२)। **प्रत्यर्थी विरोधी। विरोधिबहुलमित्यर्थः।**
- 'निर्वेदप्रत्यर्थिनी खलु प्रार्थना' (मध्यम० १)। **वैराग्यविरोधिनी, औदासीन्याननुरूपा।**
- 'अपराङ्मुखतार्थिभ्यः प्रत्यर्थिभ्यो विशेषतः' (स्कन्द० पु० का० ४।१९।४३)। **प्रत्यर्थिनः परिपन्थिनो द्विषन्तः।**
- 'अहो सुखप्रत्यर्थिता दैवस्य' (विक्रम० ६)। **सुखविरोधितेत्यर्थः।**

## अस्
- {प्रत्यस्}
- अस् (असु क्षेपे)।
- 'अन्तकमु तर्हि पश्चात् प्रत्यस्येत्' (श० ब्रा० ३।२।१।४)।
- 'मुखे प्रथमं प्रत्यस्यति' (श० ब्रा० ३।२।१।४)।
- 'तं प्रत्यस्यामि मृत्यवे' (अथर्व० ६।३६।३)। **प्रत्यस्यामि प्रतिक्षिपामि, अग्रतः क्षिपामि।**
- 'तस्मा अश्वं प्रत्यास्यत्' (तै० सं० ५।७।१०।४०)। **प्रातिकूल्येनाग्रतः क्षिप्तवान्। अश्वेन प्रतिरुद्धवान् इत्यर्थः। शार्दूलचर्मणो जघनार्धे।**
- 'सीसं निहितं भवति तत्पदा प्रत्यस्यति' (श० ब्रा० ५।४।१।९)। **प्रत्यस्यति आहन्ति प्रहरति, ताडयति।**
- 'प्रत्यस्तरूपां भावेषु क्रियेति प्रतिजानते' (वा० प० ३।८।२४)। **प्रत्यस्ताऽध्यारोपिता।**

## इ
- {प्रती}
- इ (इण गतौ)।
- 'असन्तप्तं तु यद् दारु (वंशादि ऋजूकृतम्) प्रत्येति प्रकृतिं पुनः' (भा० शां० १०२।३१)। **प्रत्येति प्रतिगच्छति अभ्येति।**
- 'प्रतीयाय गुरोः सकाशम्' (रघु० ५।३५)। **प्रतीयाय प्रतिनिववृते।**
- 'यत्तन्निः सत्तासत्तं…प्रधानं प्रतियन्ति' (यो० सू० २।१९ भाष्ये)। **प्रतियन्ति अपियन्ति, अभिसंविशन्ति।**
- 'अग्निर्नः शत्रून्प्रत्येतु' (अथर्व० ३।१।१)। **प्रत्यनीकः सन् यातु, अभिमुखं प्रातिभट्येन गच्छतु।**
- 'अनिशं चिन्तयानोपि यः प्रतीयाद्रथेन तम्' (भा० उ० ५२।२)।
- 'तेन (कवचेन) मामद्य संयुक्तं रथस्थमिह संयुगे। प्रतीयात् कोऽद्य मामाजौ साक्षादपि पुरन्दरः' (रा० ६।९२।२९)॥
- 'सहसैन्यानहं तांश्च प्रतीयां रणमूर्धनि' (भा० उ० १७२।१३)।
- 'यः प्रतीयाद्रणे द्रोणं यावद् गच्छामि पाण्डवम्' (भा० द्रोण० १११।२७)।
- 'कृष्णपार्थौ जिघांसन्तः प्रतीयुर्विविधायुधाः' (भा० आदि० २२७।५९)। **अत्र सर्वत्रोदितचर एवार्थः।**
- 'सैषाऽन्वारम्भणीयायाः स्थानं प्रत्येति' (भा० श्रौ० ८।१।५)। **स्थानं प्रत्येति पदमापद्यते।**
- 'कलहंसमालाः प्रतीयिरे श्रोत्रसुखैर्निनादः' (भट्टि० २।१८)। **प्रतीयिरे जज्ञिरेऽनुममिरे, ज्ञप्ता अनुमिताः, उन्नीताः।**
- 'उच्चावचा जनपदधर्मा ग्रामधर्माश्च, तान् विवाहे प्रतीयात्' (आश्व० गृ० १।७)। **प्रतीयात् निश्चिनुयात्, परिचिनुयात्, व्यवस्येत्।**
- 'तं मोपयातं प्रतियन्तु विप्राः' (भा० पु० १।१९।१५)। **प्रतियन्तु विदाङ्कुर्वन्तु। भवतु।**
- 'प्रतीमस्तावत्' (प्र० च०)। **तत्त्वतो विजानामेत्यर्थः।**
- 'कः प्रत्येति सैवेयमिति' (उत्तर० ४)।
- 'प्रत्येतु कस्तद् भुवि' (उत्तर०)। **कः श्रद्दध्यादित्यर्थः।**
- 'ततः परशुरामस्य न प्रतीमः पराभवम्' (महा० च० २।१४)।
- 'किं वक्ष्ये तत्र लोकश्च प्रत्येष्यति कथं मम' (कथा० २९।९७)। **उक्तोऽर्थः।**
- 'विभाषोपपदेन प्रतीयमाने' (पा० १।३।७७)। **प्रतीयमाने द्योतिते सति।**
- 'प्रतियन्तं चिदेनसः' (ऋ० ८।६७।१७)। **प्रतिगच्छन्तम्।**
- 'बलवत्तु दूयमानं प्रत्याययतीव मां हृदयम्' (शा० ५।३१)। **विश्वासयति।**
- 'प्रत्याय्यन्ते ते च तदानीं परलोकम्' (अवदा० जा० १९)। **श्रद्धाप्यन्त इत्यर्थः।**
- 'तं प्रतीतं स्वधर्मेण ब्रह्मदायहरं पितुः' (मनु० ३।३)। **प्रतीतं ख्यातम्।**
- 'सोऽयं वटः श्याम इति प्रतीतः' (रघु० १३।५३)।
- 'ततः प्रतीतं प्लवतां वरिष्ठम्' (रा० ४।६५।३५)। **उक्तोऽर्थः।**
- 'तथापि नेच्छेयमिति प्रतीतः' (भा० आश्व० ९।२३)। **प्रतीतः कृतनिश्चयः।**
- 'भरतश्चेत्प्रतीतः स्याद्राज्यं प्राप्यैतदव्ययम्' (रा० २।४२।९)। **प्रतीतः सन्तुष्टः।**
- 'पतिः प्रतीतः प्रसवोन्मुखीं प्रियां ददर्श…' (रघु० ३।१२)॥ **प्रतीतः प्रसन्नः प्रमुदितः।**
- 'भव इव षण्मुखजन्मना प्रतीतः' (बुद्ध० १।९४)।
- 'एवं राजर्षयः सर्वे प्रतीता रघुनन्दन' (रा० २।१०७।१४)। **प्रतीताः प्रेताः। प्रतिशब्दोऽस्थाने, न विवक्षितमर्थमुपकरोति।**
- 'सुहिता एतां रात्रिं वसन्ति प्रतीता अनवर्तिमुखिनः' (भा० श्रौ० ८।१३।२०)। **प्रतीताः समिताः संगताः। प्रतिशब्दः प्रातिमुख्यमाह, तेन च सामीप्यं संनिकर्षो लक्ष्यते। अनवर्तिमुखिनो दारिद्र्येऽऽसंलपन्तः। अवर्तिर्दारिद्र्यम्।**
- 'अप्रतीतो जयति सं धनानि' (ऋ० ४।५०।९, ऐ० ब्रा० ८।२६)। **शत्रुभिरितः प्राप्तः प्रतीतः, तद्विपरीतोऽप्रतीत इति सायणः। अप्रत्यृतोऽपराङ्मुख इति वयम्। अत्रार्थे न किञ्चिद् उपस्करणीयं भवतीति गुणः।**
- 'यौ पत्येते अप्रतीतौ सहोभिः' (अथर्व० ७।२५।१)। **अप्रतिरुद्धाविति सायणः। अयमप्यप्रसिद्धोऽर्थः। प्रतिपूर्व एतिर्न क्वचिद्रोधने दृष्टः। तस्मादस्मदुक्तपूर्व एवार्थः श्रेयान्।**
- 'ते प्रजापतिं पितरं प्रतीत्योचुः' (श० ब्रा० २।२।४।१६)। **प्रतीत्य तत्सकाशमित्वा, तमुपेत्य।**
- 'ऊतीः कुर्वाणो यत्पृथिवीमचरो गुहाकारमाखुरूपं प्रतीत्य' (आप० श्रौ० ५।१।१।७)। **प्रतीत्य प्राप्य परिगृह्य आस्थाय। हेतून्प्रत्ययान् प्रतीत्य समाश्रित्य यः स्कन्धादीनां समुत्पादः स प्रतीत्यसमुत्पादः।**
- 'न मुग्धे प्रत्येतुं प्रभवति गतः कालहरिणः' (का० प्र० ७।३२७)। **प्रत्येतुं प्रतिनिवर्तितुम्।**
- 'तत्प्रत्याययितव्योऽसौ (प्राणः) क्रमेणारण्यहस्तिवत्' (स्कन्द० पु० का० ४।४१।८०)। **प्रत्याययितव्यो लालयितव्यः, क्रमेण संनियाम्यः।**
- 'मूढः परप्रत्ययनेयबुद्धिः' (माल० १।२)। **प्रत्ययो विश्वासः।**
- 'साधुकामश्च स्पृहयेन्नायतिं प्रत्ययेषु च' (भा० शां० २२०।११)। **प्रत्ययाः सुखदुःखानुभवाः।**
- 'अपेक्षते प्रत्ययमुत्तमं त्वाम्' (कु० ३।८)। **प्रत्ययः कारणम्।**
- 'एवं परतो धर्मश्रवणं सम्यग्दृष्ट्युत्पादप्रत्ययो भवति' (अवदा० जा० २९)। **उक्तोऽर्थः।**
- 'राजप्रत्ययाः प्रजाः' (अमरोद्घाटने स्वामी)। **राजाधीना इत्यर्थः।**
- 'अथाब्रवीन्मघवा प्रत्ययं स्वम्' (भा० अनु० ९४।४३)। **प्रत्ययोऽभिप्रायः।**
- 'लोकवीरौ महेष्वासौ त्यक्तात्मानौ च भारत। प्रत्ययं परिरक्षन्तौ महत्कर्म करिष्यतः' (भा० उ० १७०।१४)॥ **प्रत्ययः शपथः।**
- 'प्रत्यायनं विवादं मन्यमाना दुराशयाः' (कथा० ७४।१६०)। **प्रत्यायनं प्रत्ययस्य विश्वासस्योत्पादनम्।**
- 'एकदा पाण्डवान्द्रष्टुं प्रतीतान्पुरुषोत्तमः' (भा० पु० १०।५८।१)। **प्रतीतान् प्रकटान् अज्ञातवासान्निर्गत्य सर्वत्र प्रकाशान्।**
- 'नैनमेते रश्मयः प्रत्याययन्ति' (छां० उ० ५।५।२)। **न परावर्तयन्ति। अप्रतिरोधका भवन्तीत्यर्थः।**

## इष्
- {प्रतीष्}
- इष् (इष इच्छायाम्, इष गतौ)।
- 'असत्यसन्धस्य सतश्चलस्यास्थिरचेतसः। नैव देवा न पितरः प्रतीच्छन्तीति नः श्रुतम्' (रा० २।१०९।१८)॥ **प्रतीच्छन्ति परिगृह्णन्ति, अभ्युपयन्ति।**
- 'तदहं किञ्चिद् भवतः प्रार्थये यदि प्रतीच्छसि' (तन्त्रा० १।१२)। **प्रतीच्छसि अभ्युपैषि। बाढं करिष्यामीति चेत्प्रतिजानीष इत्यर्थः।**
- 'गोणीं जनेन स्म निघातुमुद्धृतामनुक्षणं नोक्षतरः प्रतीच्छति' (शिशु० १२।१०)। **न प्रतीच्छति नाङ्गी करोति। उक्षतरो वृद्धोक्षः। पा० ५।३।९१ सूत्रेण तनुत्वे द्योत्ये स्वार्थिकः ष्टरच्।**
- 'भक्ष्यान् द्विजेन्द्रैरपि सम्प्रदत्तान्नैव प्रतीच्छन्ति विभोर्भयेन' (वाम० पु० ९१।३)। **उक्तोऽर्थः।**
- 'उष्णार्तो हि नरो यद्वज्जलधाराः प्रतीच्छति' (भा० भीष्म० ११७।२४)। **प्रतीच्छति ग्रहीतुमिच्छति।**
- 'हन्त गृह्ण प्रतीच्छेति तावुभौ योधसत्तमौ' (हरि० २।७३।४४)। **गृह्ण गृहाण। प्रतीच्छ देहि। प्रहारमिति शेषः।**
- 'प्रतीच्छ मत्कृतं धर्मं यदि ते मय्यनुग्रहः' (भा० शां० १९९।८३)। **प्रतीच्छ गृहाण।**
- 'प्रतीच्छत्या शोकीं किसलयपरावृत्तिमधरः' (भोजप्र० १।७२)। **प्रतीच्छति गृह्णाति आदत्ते।**
- 'अत्रागत्य स्ववासांसि प्रतीच्छन्तु शुचिस्मिताः' (भा० पु० १०।२२।१६)। **स्वस्यैवार्थस्य प्रत्यादित्सा प्रतीच्छाशब्दार्थः।**
- 'एष उपहाररमणीयतया माधवीमण्डपः स्वागतेनेव नौ प्रतीच्छति' (शा० ६)। **प्रतीच्छति प्रतिगृह्णाति सभाजयति।**
- 'एष खलु त्वां प्रतीच्छति' (विक्रम० २)। **उक्तोऽर्थः।**
- 'अथाऽन्येषु प्रतीच्छामि' (आप० ध० १।८।२२।६)। **प्रतीच्छामि अन्विष्यामि, आप्तुमीहे।**
- 'गदा शक्रजिता जिघ्ये तां प्रतीयेष वालिजः' (भट्टि० १४।३६)। **प्रतीयेष प्रतिजग्राह रुरोध। जिघ्य इति हिनोतेरनुपसृष्टस्य कर्मणि लिटि रूपम्। लोके केवलस्य हिनोतेः प्रयोगो दुर्लभ इति मतं नः।**
- 'अथ प्रवृत्तिरागच्छेत् प्रतीच्छेत् समात्रयम्' (कृत्यकल्पतरौ द्वितीये सम्पुटे पृ० ५९ कात्यायनीयं वचनमित्युद्धृतम्)। **प्रतीच्छेत् प्रतीक्षेत।**
- 'तेन पापानुबन्धेन वचनं न प्रतीच्छता' (रा० १।३३।४)। **न प्रतीच्छता न स्वीकुर्वता, न गृह्णता, नानुतिष्ठता, नानुविदधता।**
- 'स तद्बाणमयं वर्षमश्मवर्षमिवाचलः। प्रतीच्छन् पाण्डुदायादः' (भा० द्रोण० १२७।६५)॥ **प्रतीच्छन् प्रतिगृह्णन्, रुन्धानः।**
- 'ततः शरसहस्राणि प्रतीच्छन्तौ रणेषिणौ' (हरि० २।४३।३३)। **उक्तोऽर्थः।**
- 'सतो बन्धुमसति निरविन्दन् हृदि प्रतीष्या कवयो मनीषा' (ऋ० १०।१२९।४)। **प्रतीष्या प्रतीष्य अन्विष्य। सांहितिको दीर्घः।**
- 'देवस्य शासनं प्रतीष्य' (शा० ६)। **प्रतीष्य स्वीकृत्य, अनुमत्य।** 'सत्कारो नाम सत्कारेण प्रतीष्टः प्रीतिं जनयति' (स्वप्न० ४)।

## ई
- {प्रती}
- ई (ईङ् गतौ)।
- 'प्रतीयन्ते न नीतिज्ञा कृतावज्ञस्य वैरिणः' (कथा० ६२।१०३)। **प्रतीयन्ते विश्वसन्ति श्रद्दधते, प्रतियन्ति।**
- 'कुशलः प्रतिपत्ता तामग्रथार्थां प्रतीयते' (वा० प० २।३१९)। **प्रतीयते बुध्यते मन्यते जानाति।**

## ईक्ष्
- {प्रतिईक्ष्}
- ईक्ष् (ईक्ष दर्शने)।
- 'मित्रस्य त्वा चक्षुषा प्रतीक्षे' (आप० श्रौ० १।१३१)। **प्रतीक्षे ईक्षे पश्यामि।**
- 'तत् (मधु) प्रतीक्षते' (अग्नि० गृ० १।४)। **मधुनि दृशं पातयतीत्यर्थः।**
- 'प्रतीक्षन्ते श्वशुरो देवरश्च' (अथर्व० १४।१।३९)।
- 'प्राशित्रं प्रतीक्षते' (का० श्रौ० २।२।१५)।
- 'मधुपर्कमाह्रियमाणं प्रतीक्षते' (वा० गृ० ११।५)।
- 'गार्हपत्यं प्रतीक्षते' (तै० ब्रा० २।१।४।३)। **उक्तोऽर्थः।**
- 'किं न प्रतीक्षसेऽस्माकं गृहान्बलिभुजो यथा' (भा० पु० ९।१८।१६)। **न प्रतीक्षसे न ध्यायसि, नोपास्से, न सेवसे।**
- 'तत्र मे कारणं भाति कौन्तेयो यत्प्रतीक्षते' (भा० वि० २१।२)। **प्रतीक्षते तदेव सूचयन्मामवेक्षतेऽवहितमीक्षते। कारणं प्राकट्यं मा भूदिति हेतुः।**
- 'संवत्सरं प्रतीक्षेत द्विषन्तीं योषितं पतिः' (मनु० ९।७७)। **प्रतीक्षेत उदासीनवदीक्षेत। सहेतेत्यर्थः।**
- 'प्रतीक्षमाणोऽभिजनं तदार्तमनार्तरूपः प्रहसन्निवाथ' (रा० २।३३।२९)। **प्रतीक्षमाणः प्रेक्षमाणः।**
- 'कस्य न प्रतीक्ष्यो मुनिभावः' (हर्ष० उच्छ्वासे ८)।
- 'तथासीनं च त्रिभुवनप्रतीक्ष्यं मनुदक्षचाक्षुषप्रभृतथः प्रजापतयः सिषेविरे' (हर्ष०)।
- 'भक्तिः प्रतीक्ष्येषु कूलोचिता ते' (रघु० ५।१४)। **प्रतीक्ष्य आदृत्यः संभावनीयः पूज्यः।**
- 'प्रतीक्ष्यं तत् प्रतीक्ष्यायै पितृष्वस्रे प्रतिश्रुतम्' (शिशु० २।१०८)। **प्रतीक्ष्यं परिपाल्यं रक्ष्यम्, प्रत्यवेक्षणीयम्।**
- 'न त्वां हत्वा प्रदास्यामि क्रव्याद्भ्यो मद्रकाधम। मित्रप्रतीक्षया शल्य धृतराष्ट्रस्य चोभयोः' (भा० कर्ण० ४०।५३)॥ **प्रतीक्षाऽऽदरः।**
- 'निकारा मनुजश्रेष्ठ पाण्डवैस्त्वत्प्रतीक्षया। अनुभूताः…' (भा० उ० १५९।११)॥ **अनुभूताः सोढाः।**
- 'निकारो निकृतिप्रज्ञैः पाण्डवैस्त्वत्प्रतीक्षया। अनुभूत: ' (भा० भीष्म० १५।४)। **त्वत्प्रतीक्षया त्वयि समादरेण।**
- 'तस्यारण्येनैवात ऊर्ध्वं होमो वृत्तिः प्रतीक्षाऽऽच्छादनं च' (आप० ध० २।९।२२।१७)। **प्रतीक्षाऽतिथिपूजा।**
- 'घोषा द्वैतवने सर्वे त्वत्प्रतीक्षा नराधिप' (भा० वन० २२९।१९)। **त्वत्प्रतीक्षास्त्वां प्रतीक्षमाणाः प्रतिपालयन्तः।**
- 'तत्प्रत्ययमुदकमुत्सिच्याप्रतीक्षा ग्राममेत्य' (आप० ध० २।६।१५।९)। **प्रतीक्षा प्रतिनिवृत्य ईक्षणम्, पृष्ठतो विलोकनम्। अप्रतीक्षा अविद्यमानप्रतीक्षाः, पृष्ठतोऽनवलोकयन्तः, अपराङ्मुखीभूताः।**
- 'अहं चाप्रतीक्षमेव सङ्ग्रामभूमिमागतः' (महावीर० पृ० २०३, निर्णय०)। **इदं क्रियाविशेषणम्। अपराङ्मुखीभूयेत्यर्थः।**
- 'अप्रतीक्षमायन्ति' (तै० ब्रा० १।६।५)। **उक्तोऽर्थः।**
- 'प्रतीक्षायै कुमारीम्' (तै० ब्रा० ३।४।१।१९)। **प्रतीक्षा संभावनाऽऽशास्यम्।**
- 'कुम्भकर्णं प्रतीक्ष्यैव हरयोद्य प्रदुद्रुवुः' (रा० ६।६।३१)। **प्रतीक्ष्य अभिमुखे वीक्ष्य।**

## ईड्
- {प्रतीड्}
- ईड् (ईड स्तुतौ)।
- 'प्रति त्वा स्तोमैरीडते वसिष्ठाः' (ऋ० ७।७६।६)।

## उष्
- {प्रत्युष्}
- उष् (उष दाहे)।
- 'स त्वमग्ने प्रतीकेन प्रत्योष यातुधान्यः' (ऋ० १०।११८।८, तै० सं० २।५।१२।४)। **प्रत्योष प्रतिमुखं प्रत्येकं वा दह। यातुधान्यः यातुधानीः।**
- 'प्रति तमोष यः प्रत्युष्यः' (श० ब्रा० १।९।३।२)। **प्रत्योष=ओष। सद्यो वा दहेत्यर्थः।**
- 'प्रत्युष्टं रक्षः प्रत्युष्टा अरातयः' (वा० सं० १।७)। **प्रत्युष्टं=प्रत्युषितम्। प्रविज्ञाय उषितं दग्धमिति उवटः। प्रत्युष्टाः प्रत्येकं दग्धा इति च सः। उभयत्रार्थाभेद एव तु युक्तः।**

## ऊह्
- {प्रत्यूह्}
- ऊह् (ऊह वितर्के)।
- 'विद्युद्भवन्ती प्रति वव्रिमौहत' (ऋ० १।१६४।२९)। **प्रत्यौहत व्यवादधात्, आच्छादयत्, तिरोधत्त, उपसमहरत्, अपाकरोत्। वव्रिं रूपम्।**
- 'प्रत्यौहन्मृत्युममृतेन साकम्' (अथर्व० ५।२८।८)।
- 'प्रत्यौहतामश्विना मृत्युमस्मत्' (वा० सं० २७।९, अथर्व० ७।५५।१)। **उक्तोऽर्थः।**
- 'प्रत्यूहेन्नाग्निषु क्रियाः' (मनु० ५।८४)। **अग्निहोत्रहोमान्न विघातयेदित्यर्थः। तत्र प्रत्यूहमन्तरायं न कुर्यादिति यावत्।**
- 'पशून्देवताभ्यः प्रत्यौहत' (श० ब्रा० १०।६।५।८)। **प्रत्यौहत समार्पयत् पशून्देवतासादकरोत्।**
- 'स प्रत्यूढानङ्गारान् प्रत्यूहेत्' (शां० ब्रा० २।१)। **प्रत्यूहेत्=व्यूहेत्, विविक्ततया विस्तारेण रचयेत्।**
- 'न पास्ये न च भोक्ष्ये प्रत्यूढं मम भोजनम्' (रा० ५।३१।१४)। **प्रत्यूढमनादरेण पराकृतं त्यक्तम्।**
- 'एवमेवेमाः प्रजा अहरहर्गच्छन्त्य एतं ब्रह्मलोकं न विदन्त्यनृतेन हि प्रत्यूढाः' (छां० ८।३।२)। **प्रत्यूढा विपरीतं नीताः।**
- 'इतीन्द्रदूत्याः प्रतिवाचमर्धे प्रत्युह्य सैषाऽभिदधे वयस्याः' (नै० ६।१०१)। **प्रत्युह्य विहत्य, प्रतिबध्य, विच्छिद्य।**
- 'अहत्वा समरे कृष्णमप्रत्यूह्य च रुक्मिणीम्' (भा० पु० १०।५४।२०)। **अप्रत्यूह्य अप्रत्यावर्त्य। अप्रतिहत्येति त्वक्षरार्थः।**

## ऋ
- {प्रत्यृ}
- ऋ (ऋ गतिप्रापणयोः)।
- 'अनर्वाऽप्रत्यृतोऽन्यस्मिन्' (नि० ६।२३।४)। **प्रत्यृत आश्रितः (इति दुर्गः)।**
- 'अरणी प्रत्यृत एने अग्निः' (नि० ५।१०।१)। **प्रत्यृतः प्रतिगतोन्तर्निविष्टः।**

## काश्  
- {प्रतिकाश्  }
- काश् (काशृ दीप्तौ)।
- **निभसंकाशनीकाशप्रतीकाशोपमादय इति सदृशपर्यायान्पठत्यमरः।**

## कूज्
- {प्रतिकूज्}
- कूज् (कुज अव्यक्ते शब्दे)।
- 'एष क्रोशति दात्यूहस्तं शिखी प्रतिकूजति' (रा० २।५६।९)। **प्रतिकूजति दात्यूहं स्पर्धमानः कूजति।**

## कृ
- {प्रतिकृ}
- कृ (डुकृञ् करणे)।
- 'इत्येवमग्निविषसर्पेभ्यः प्रतिकुर्वीत' (कौ० अ० १।२०।९)। **अग्न्यादीनां प्रतिविधानं कुर्यादित्यर्थः।**
- 'न तं पश्यामि लोकेस्मिन्कृते प्रतिकरोति यः। सर्वस्य हि कृतार्थस्य मतिरन्या प्रवर्तते' (भा०)॥ **कृते उपकृते प्रतिकरोति प्रत्युपकारं करोति।**
- 'मयास्योपकृतं पूर्वमयं प्रतिकरिष्यति' (का० नी० सा० ९।११)।
- 'पूर्वं कृतार्थो मित्राणां न तत् प्रतिकरोति यः। कृतघ्नः सर्वभूतानां वध्यः प्लवगेश्वर' (रा० ३।३४।१०)॥
- 'कृतं न प्रतिकुर्याद्यः पुरुषाणां स दूषकः' (रा० ४।३८।२८)। **उक्तोऽर्थः।**
- 'कृतार्थः पूर्वमार्येण नार्थं प्रतिचिकीर्षति' (रा० ४।३४।२०)। **प्रत्युपकर्तुं नेच्छति।**
- 'वैरं प्रतिकुरुष्वेह तस्मिन्' (रा० ३।३८।२२)। **प्रतिनिर्यातयेत्यर्थः।**
- 'व्याधिमिच्छामि ते ज्ञातुं प्रतिकुर्यां हि तत्र वै' (भा० आदि० ४०२७)। **प्रतिकुर्याम् उपचरेयम् चिकित्सेयम् भैषज्यं कुर्याम्।**
- 'पाण्डवा अपि तत्सर्वं प्रतिचक्रुर्यथागतम्' (भा० आदि० १४१।२२)। **प्रतिचक्रुः= अपाकुर्वन्, न्यवारयन्, अपौहन्त प्रत्यघ्नन्।**
- 'नास्य प्रत्यकरोद्वीर्यं विक्लवेनान्तरात्मना' (रा० ६।८८।३४)। **उक्तोऽर्थः।**
- 'संक्रमध्वजयष्टीनां प्रतिमानां च भेदकः। प्रतिकुर्याच्च तत्सर्वम्…' (मनु० ९।२८५)॥ **प्रतिकुर्यात् प्रसाधयेत, समादध्यात्, पुनर्नवाः कुर्यात्।**
- 'पुर इमाल्ँलोकान् प्रतिकरवामहा इति' (ऐ० ब्रा० १।२३)। **असुराणां प्रतिकूलानि सम्पादयाम इति सायणः।**
- 'अनायतना ह वै स्मः, तस्मात्पराजयामहा इति एतास्ताः प्रत्यकुर्वत हविर्धानं दिव आग्नीध्रमन्तरिक्षात् सदः पृथिव्याः' (गो० ब्रा० उ० २।७)। **प्रत्यकुर्वत विरोधायाकुर्वत निरमिमत।**
- 'भीष्मे प्रतिचिकीर्षामि' (भा० उ० १८७।६)। **भीष्माय वैरं निर्यातयितुमिच्छामीत्यर्थः।**
- 'कृते प्रतिकरिष्यन्तः केशवस्यार्जुनस्य च' (भा० द्रोण० १०४।१८)। **प्रतिकर्तुकामाः प्रत्यपकारबुद्धयः।**
- 'वयं च मन्युना दग्धा वैरं प्रतिचिकीर्षवः' (भा० स्वर्गा० १।२१)। **वैरं निर्यातयितुमिच्छन्त इत्यर्थः।**
- 'अकृतज्ञोऽप्रतिकृतो हन्ति सत्त्ववतां मनः' (रा० ४।२७।४५)। **अप्रतिकृतः=अकृतप्रत्युपकारः।**
- 'कर्तास्मि कृते प्रतिकृतं तव' (भा० वन० १८७।९)। **उक्तोऽर्थः।**
- 'प्रतिकर्तुं प्रकृष्टस्य नापकृष्टेन युज्यते' (रा० ४१७।४७)। **प्रतिकर्तुं प्रत्युपकर्तुम्, कृतमुपकारं प्ररिणदातुम् प्रत्यर्पयितुम्।**
- 'प्रतिकर्तुं बलवति नहुषे देवमोहिते। पितामहनियोगेन भवन्तं सोऽहमागतः' (भा० अनु० अनु० ९९।२२)॥ **प्रतिकर्तुं प्रतिविधातुम् प्रत्यपकर्तुम्।**
- 'न शेकुरतिकायस्य प्रतिकर्तुं महाहवे' (रा० ६।७१।४२)। **उक्तोऽर्थः।**
- 'कृते च प्रतिकर्तव्यमेष धर्मः सनातनः' (रा० ५।१।११४)। **कृत उपकृते। प्रतिकर्तव्यं प्रत्युपकर्तव्यम्। व्याधशाकुनिकपतितपापकारिणां न च प्रतिकर्तव्यम्। नैवोपचरितव्यम्। तेषु भिषक्कर्म न प्रयोज्यमित्याह।**
- 'प्रतिकृत्य यथाकामं शत्रूणां शत्रुसूदनः' (भा० सौ० १।४४)। **प्रतिकृत्य वैरं निर्यात्य। व्याधिमप्रतिकृत्य। अचिकित्सित्वा, उपचारमकृत्वा।**
- 'परिजनोपनीतमपि प्रतिकर्म नाग्रहीत्' (हर्ष०)। **प्रतिकर्म प्रसाधनम्। अङ्गसंस्कारोपकरणम्।**
- 'प्रतिकर्म च रामस्य कारयामास वीर्यवान्' (रा० ६।१२८।१६)। **प्रतिकर्माङ्गसंस्कारः।**
- 'विभूषितेयं प्रतिकर्मनित्या वसत्वरण्ये सह राघवेण' (रा० २।३७।३५)।
- 'उषिताः स्मो वने वासं प्रतिकर्म चिकीर्षवः' (भा० वि० ५८।१८)। **प्रतिकर्म शत्रूणामपकारः।**
- 'ऋचीकस्तु महातेजाः पुत्रस्याप्रतिकर्मणः' (रा० १।७५।२२)। **अप्रतिकर्मणः प्रतिक्रियारहितस्य। स्वघातके कार्तवीर्ये शापादिप्रतिकारशून्यस्येत्यर्थः।**
- 'सा कृष्णमाराधय सौहृदेन प्रेम्णा च नित्यं प्रतिकर्मणा च' (भा० वन० २३४।४)। **प्रतिकर्मणा कायक्लेशेनेति नीलकण्ठः। कथमस्यार्थस्योपलब्धिरिति न विजानीमः।**
- 'मिथ्योपचारः प्रतिकर्मणां च' (चरक० चि० १२।)। **प्रतिकर्म प्रतिक्रिया वमनादिः।**
- 'प्रतिकर्मपराचार ऋत्विजां स्म विधीयते' (भा० शां० ७९।२)। **शान्तिकपौष्टिकादि कर्म प्रयोगशुद्ध्याख्यम्।**
- 'यश्चास्य वैद्यः प्रतिकर्म करोति' (चरक० सूत्र० २९।९)। **प्रतिकर्म प्रतिक्रिया चिकित्सा, भैषज्यम्।**
- 'उपकारेण वीरस्तु प्रतिकारेण युज्यते' (रा० ४।२७।४५)। **प्रतिकारः प्रत्युपकारः।**
- 'विकारं खलु परमार्थतोऽज्ञात्वाऽनारम्भः प्रतीकारस्य' (शा० ३)। **प्रतीकार उपचारः चिकित्सा।**
- 'प्रतीकारो व्याधेः सुखमिति विपर्यस्यति जनः' (भर्तृ० ३।९२)। **उक्तोऽर्थः।**
- 'प्रियस्य भर्तुः प्रतिकारकामा' (रा० २।३७।३७)। **अनुकार इह प्रतिकारः। प्रतिः सादृश्ये। वेषादिभिस्तदवस्थासदृशावस्थासम्पादनकामेत्यर्थ इति तिलकः।**
- 'खलानां कण्टकानां च द्विविधैव प्रतिक्रिया। उपानन्मुखभङ्गो वा दूरतो वा विसर्जनम्॥' **प्रतिक्रिया प्रतिकारः प्रतिविधानम्।**
- 'भैक्षेणाप्यर्जयिष्यामि पुनर्न्यास-प्रतिक्रियाम्' (मृच्छ० ३।२६)। **प्रतिक्रिया निर्यातनम्, प्रत्यर्पणम्।**
- 'मङ्गलालम्भनं चैव शरीरस्य प्रतिक्रिया' (भा० शां० ५९।६६)। **प्रतिक्रिया प्रतिकर्म अलङ्क्रिया।**
- 'तत्राप्रतिकारिणोऽपचारिणश्च रोगो व्यक्ततरः' (सुश्रुत० चि० ५।४)। **अप्रतिकारी यो भैषज्यं न कारयति। अपचारी अयथार्थकारी।**
- 'सा तु रज्ज्वादिभिर्बद्धा विषप्रतिकरी मता' (सुश्रुत० उत्तर० सर्प० कल्प० ५।५)। **विषप्रतिकरी विषप्रतिकारहेतुः।**
- 'ततः सीतां शिरःस्नातां संयुक्तां प्रतिकर्मणा' (रा० ६।११४।१४)। **प्रतिकर्म प्रसाधनमित्यमरः।**

## कृष्
- {प्रतिकृष्}
- कृष् (कृष विलेखने)।
- 'प्रतिकृष्टं मतं गुह्ये द्विरावृत्त्यां च कर्षिते। प्रतिकृष्टः प्रेषिते स्यात्प्रत्याख्याते च वाच्यवत्' (विश्व:)॥ **निकृष्टप्रतिकृष्टार्वयाप्यरेफावमाधमाः (अमरः)।**
- 'उत्सर्जनस्य वा प्रतिकर्षः' (आप० ध० १।९।३ इत्यत्रोज्ज्वलायाम्)। **भविष्यतोऽर्थस्य प्राक् सम्भावनं प्रतिकर्षः।**

## कॄ
- {प्रतिकॄ}
- कॄ (कॄ विक्षेपे)।
- 'उरोविदारं प्रतिचस्करे नखैः' (शिशु० १।४७)। **प्रतिचस्करे हतः (हिंसितः)। निरङ्कुशः कविरस्थाने किरतेः सुटं करोति।**
- 'प्रतिस्कीर्णं हं ते वृषल भूयात्। तथा ते वृषल विक्षेपो भूयाद्यथा हिंसामनुबध्नाति' (हिंसायां प्रतेश्च ६।१।१४१ सूत्र वृत्तिः)।

## क्लृप्
- {प्रतिक्लृप्}
- क्लृप् (कृपू सामर्थ्ये )।
- 'तद्यथा राजानमायान्तमुग्राः प्रत्येनसः सूतग्रामण्योऽन्नैः पानैरावसथैः प्रतिकल्पन्ते' (श० ब्रा० १४।७।२।४३)। **प्रतिग्रहीतुं सम्भावयितुं सज्जन्त उद्यता भवन्तीति यावत्।**

## क्रम्
- {प्रतिक्रम्}
- क्रम् (क्रमु पादविक्षेपे)।
- 'तदु ह जानश्रुतिः पौत्रायणः षट् शतानि गवां निष्कमश्वतरीरथं तदादाय प्रतिचक्रमे' (छां० उ० ४।२।१)। **प्रतिचक्रमे प्रतिजगाम।**
- 'भद्रे प्रतिक्राम नियच्छ वाचम्' (भा० वन० १६९।२३)। **प्रतिक्राम निवर्तस्व इतः प्रतियाहि। गृहान् प्रतिनिवर्तस्व।**

## क्रुध्
- {प्रतिक्रुध्}
- क्रुध् (क्रुध क्रोधे)।
- 'क्रुध्यन्त न प्रतिक्रुध्येत्' (मनु० ६।४८)।

## क्षि
- {प्रतिक्षि}
- क्षि (क्षि निवासगत्योः)।
- 'आ त्वा जिघर्मि मनसा घृतेन प्रतिक्षियन्तं भुवनानि विश्वा' (ऋ० २।१०।४)। **विश्वानि भुवनानि प्रत्येकमधिवसन्तम्। अधितिष्ठन्तम्।**

## क्षिप्
- {प्रतिक्षिप्}
- क्षिप् (क्षिप प्रेरणे)।
- 'प्रतिक्षिपन्तः संसारमिहिकावरणं वयम्' (यो० वा० ५।४।३०)। **प्रतिक्षिपन्तः प्रास्यन्तः पराकुर्वन्तः। प्रतिक्षिप्तोऽधिक्षिप्त इत्यमरः। प्रतिक्षिप्यते न्यक् क्रियते स्मेति स्वामी।**
- 'अग्नावेनां प्रतिक्षिप्य' (भा० आदि० )। **प्रतिक्षिप्य=प्रास्य।**
- 'न हि सामान्यमात्रलक्षणेनोपयोगिविशेषलक्षणानां प्रतिक्षेपः शक्यः कर्तुम्' (ध्वन्या० ३।३३ इत्यत्र लोचने)।
- 'तस्य प्रदीपादिनिष्ठस्य वास्तवस्य शब्दार्थ-विषयत्वस्य प्रतिक्षेपात्' (व्यक्ति० १)। **प्रतिक्षेपो निरासोऽनङ्गीकारः।**

## ख्या
- {प्रतिख्या}
- ख्या (ख्या प्रकथने, चक्षिङ आदेशो वा)।
- 'तामस्य रीतिं परशोरिव प्रत्यनीकमख्यम्…' (ऋ० ५।४८।४)। **प्रत्यख्यम् ऐक्षिषि।**
- 'तं हो प्रतिख्यायोवाच' (याज्ञवल्क्यः) (श० ब्रा० ११।६।३।३)। **प्रतिख्याय=अभिवीक्ष्य।**
- 'अशनायां ह वा एषा यजमानस्य प्रतिख्याय वाश्यते तामन्नमप्यादयेच्छान्त्यै' (ऐ० ब्रा० ५।२७)। **प्रतिख्याय प्रख्याप्य सूचयित्वा।**
- 'पाप्मानं प्रतिख्याय' (तै० ब्रा० १।४।६।२)। **प्रख्याप्येत्यर्थः।**

## गद्
- {प्रतिगद्}
- गद् (गद व्यक्तायां वाचि)।
- 'आभिर्गाथाभिरव्यग्रः प्रश्नं प्रतिजगाद ह' (भा० अनु० १२४।८)। **प्रतिजगाद प्रत्युवाच।**

## गम्
- {प्रतिगम्}
- गम् (गम्लृ गतौ)।
- 'प्रकर्षेणानित्यः स विज्ञायते। स पुनः सत्येवाश्रयेऽभूत्वा भवतीति यो भूत्वा प्रतिगच्छति स एव भवितुमर्हति' (वर्णे चानित्ये ५।४।३१ सूत्रे न्यासः)।
- 'अहं न तान् (लोकान्) वै प्रतिगन्ता' (भा० आदि० ९३।५)। **प्रतिगन्ता=प्रतिगन्तास्मि=निवर्तिताहे।**
- 'प्रतिजग्मुर्यथागतम्' (नै० ५।३९)। **उक्तोऽर्थः।**
- 'तस्य सन्दिदिहे बुद्धिस्तां दृष्ट्वा तद्विनिर्णये। अधीतां योगहीनस्य विद्यां प्रतिगतामिव' (रा० ५।१८।१८)॥ **प्रतिगतां विस्मृताम्।**
- 'प्रयतेनात्मना तात प्रतिगम्याभिवादय' (भा० वन० १४२।१०)। **प्रतिगम्य=उपेत्य=तत्सकाशमित्वा।**
- 'एनसा प्रतिगतः प्रत्येनाः' (आदिः प्रत्येनसि ६।२।२७ सूत्रे वृत्तौ)। **प्रत्येना नेदिष्ठी येन प्रेतस्य पित्रादेर्ऋणमपाकरणीयं भवति (१)। प्रतिभूः (२)। आगस्कृतां शासनेऽधिकृतश्च (३)।**

## गर्ज्
- {प्रतिगर्ज्}
- गर्ज् (गर्ज अव्यक्ते शब्दे)।
- 'कृष्टासेः प्रतिबिम्बं स्वं हित्वा नान्योऽस्य संमुखः। नापरः प्रतिशब्दाच्च गर्जतः प्रतिगर्जति' (राज० ८।१५६३)॥ **प्रतिगर्जति प्रतिद्वन्द्वितया गर्जति। अहो अयोनिजोपमा कवेः। ऋषीणां कदनं कृत्वा गर्जति मामपि प्रतिगर्जति। सिंहो धनध्वनिं प्रतिगर्जति। उक्तोऽर्थः।**

## गाह्
- {प्रतिगाह्}
- गाह् (गाहू विलोडने)।
- 'प्रतिगाहन्ते वनानि' (रा० ३।७६।३४)। **प्रतिगाहन्तेऽन्तः प्रविशन्ति, हठात् प्रविशन्तीति वा।**

## गुप्
- {प्रतिगुप्}
- गुप् (गुपू रक्षणे)।
- 'प्रतिगुप्त०' (श० ब्रा० ३।२।२।२७)। **प्रतिगुप्तः=गुप्तः=रक्षितः, कृतावेक्षणः, कृतप्रतिजागरः।**

## गुह्
- {प्रतिगुह्}
- गुह् (गुहू संवरणे)।
- 'प्रत्यगूहुर्महानद्यः' (भा० सौ० १।३)। **प्रत्यगूहुः प्रत्यगूहन् (प्रत्यगूहन्त) अन्तरदधत, तिरोऽदधत।**

## गृध्
- {प्रतिगृध्}
- गृध् (गृधु अभिकाङ्क्षायाम्)।
- 'आघ्राय सुबहून्गन्धांस्तानेव प्रतिगृध्यति' (भा० आश्व० ३०।९)। **तेषु गन्धेषु गृध्यति लुभ्यतीत्यर्थः। प्रतिः केवलं सकर्मकतां प्रयोजयति नार्थे विशेषं करोति।**

## गृ
- {प्रतिगृ}
- गृ (गृ शब्दे)।
- 'प्रति वां सूर उदिते मित्रं गृणीषे वरुणम्' (ऋ० ७।६६।७)। **प्रतिगृणीषे उपह्वयसि, स्तौषि।**
- 'प्रति षीमग्निर्जरते समिद्धः। प्रति विप्रासो मतिभिर्गृणन्तः' (ऋ० ७।७८।२)॥ **उक्तोऽर्थः।**
- 'शंसावाध्वर्यो प्रति मे गृणीहि' (ऋ० ३।५३।३)। **प्रतिगृणीहि प्रतिवाचं ब्रूहि।**
- 'ओमुन्नय हव्य देवेभ्यः पाप्मनो माम् इत्युच्चैः प्रतिगृणाति' (भा० श्रौ० ६।११।२)। **प्रतिशंसतीत्यर्थः।**
- 'होत्रेऽनुगृणाति होत्रे प्रतिगृणाति। होतारं शंसन्तं प्रोत्साहयतीत्यर्थ इति अनुप्रतिगृणश्च' (पा० १।४।४१) **इति सूत्रे वृत्तिः।**
- 'ओमामोदैष इत्यादिको होतुरुत्साहजननः प्रतिगरः' (आश्व० श्रौ० ७।११)।
- 'ओम् इत्यध्वर्युः प्रतिगरं प्रतिगृणाति' (तै० सं० १।८।१)। **उक्तोऽर्थः।**
- 'प्रत्यगृणात्तस्मै लक्ष्मणः' (मुग्ध-बोधव्याकरणे)। **इत्युदाहरन्मुग्धो बोपदेवो वृत्ति-विरोधादुपेक्ष्यः। प्रतिशंसने होतृकर्मकेऽध्वर्युकर्तृके प्रतिनियतः प्रतिगृणातिरनन्यविषयः। अनुगरः प्रतिगरः शंसितुः (होतुः) प्रोत्साहने वर्तते इति पा० १।४।४१ सूत्रे वृत्तिः।**

## ग्रह्
- {प्रतिग्रह्}
- ग्रह् (ग्रह उपादाने)।
- 'केनेमान् कामान् प्रतिग्रहीष्यामः' (श० ब्रा० ९।३।२।७)। **प्राप्स्याम इत्यर्थः।**
- 'तां चार्जुनः प्रत्यगृह्णात्सुतार्थे' (भा० आदि० १।१७१)। **तामुत्तरां सुतस्याभिमन्योरर्थेऽभ्युपैदित्यर्थः।**
- 'प्रतिजग्राह चाग्निस्तु राजकन्यां सुदर्शनाम्' (भा० अनु० २।३४)। **प्रतिजग्राह अभ्युपजगाम आददे उपयेम इत्यर्थः।**
- 'प्रतिग्रहीता तामस्मि न भरेयं च यामहम्' (भा० आदि० ४६।९)  **उक्तोऽर्थः।**
- 'न तु पापकृतां राज्ञां प्रतिगृह्णन्ति साधवः' (भा० अनु० ६१।५)। **न प्रतिगृह्णन्ति, दानं न प्रतीच्छन्ति।**
- 'ददति प्रतिगृह्णन्ति षट्सु कर्म्मस्ववस्थिताः' (भा० शां० ७७।११)।
- 'रथन्तरं प्रतिगृह्णाति पश्चात्' (अथर्व० १३।३।११)। **प्रतिगृह्णाति अवलम्बते।**
- 'परशुं तप्तं प्रतिगृह्णाति' (छां० उ० ६।१६।१)।
- 'स चैनं वृत्तपीनाभ्यां बाहुभ्यां प्रत्यगृह्णत' (भा० वन० ४३।१९)। **प्रत्यगृह्णत=प्रत्यगृह्णात्, प्रत्यगृह्णीत=पर्यरभत=उपागूहत=पर्यष्वजत। स इन्द्रः। एनं कौन्तेयम्।**
- 'अभिपद्य च बाहुभ्यां प्रत्यगृह्णादमर्षितः। मातङ्गमिव मातङ्गः प्रभिन्नकरटामुखम्' (भा० वन० ११।५६)॥ **प्रत्यगृह्णादवालम्बत उपापीडयत्, अबाधत।**
- 'ते तं मङ्गलानि…प्रयुञ्जानाः प्रत्यगृह्णन्दृढव्रताः' (रा० ३।१।११ कतकधूतः पाठः)। **प्रत्यगृह्णन् असभाजयन्, समभावयन्, सदकुर्वन्।**
- 'अभिवादयमानं त्वां पाणिभ्यां भीमपूर्वजः। प्रतिगृह्णातु सौहार्दात् कुन्तीपुत्रो युधिष्ठिरः' (भा० उ० १३८।१४)॥ **उपेतं त्वाम् आद्रियताम् इत्याह।**
- 'दृष्ट्या प्रसादामलया कुमारं प्रत्यग्रहीत्संवरणस्रजेव' (रघु० ६।८०)। **प्रसन्नावदातया दृशा कुमारं समबीभवदित्यर्थः।**
- 'स चापि प्रतिजग्राह धर्मेण विदुरं ततः' (भा० आदि० २०६।१०)। **आतिथ्येन सच्चकारेत्यर्थः।**
- 'स रामं सर्वकामैस्तं भरद्वाजः प्रियातिथिम्। सभार्यं सह च भ्रात्रा प्रतिजग्राह हर्षयन्' (रा० २।५४।३३)॥ **प्रतिजग्राह कामैः काम्यैः पदार्थैरुपचचारेति यावत्। आतिथ्येन वशीकृतवानिति तिलकः।**
- 'प्रत्यगृह्णाद् यथान्यायं विदुरश्च महामनाः' (भा० आश्व० ६६।६)। **तानागतान्सदकरोदित्यर्थः।**
- 'स चैनं प्रतिजग्राह विधिदृष्टेन कर्मणा' (भा० उ० ४१।९)। **उक्तोऽर्थः।**
- 'विधिदृष्टेन कर्मणा मधुपर्कादिना। कच्चिद् वचः प्रतिगृह्णाति तच्च' (भा० आश्व० ९।२१)। **प्रतिगृह्णाति अनुरुणद्धि अनुसरति, अनुमन्यते।**
- 'तद्वाक्यं…न प्रतिजग्राह मर्तुकाम इवौषधम्' (रा० ३।४४।१)।
- 'तथेति च नृपस्याज्ञां मन्त्रिणः प्रतिगृह्णते' (रा० १।११।१८)। **उक्तोऽर्थः।**
- 'एवं शप्तस्तु गुरुणा प्रत्यगृह्णात्कृताञ्जलिः' (भा० पु० ९।२।१०)।
- 'प्रियमाख्यामि ते देवि राघवस्य महाजयम्। धर्मज्ञे वर्धसे दिष्ट्या जयोऽयं प्रतिगृह्यताम्' (रा० ६।९८।६)॥ **प्रतिगृह्यतां समुपजोषं बुध्यतां श्रूयताम्।**
- 'तं देवासः प्रति गृभ्णन्त्यश्वम्' (ऋ० १।१६२।१५)। **प्रतिगृभ्णन्ति प्रतिगृह्णन्ति प्रतीच्छन्ति स्वीकुर्वन्ति।**
- 'एष ह वै कुणपमत्ते यः सत्रे प्रतिगृह्णाति।' **प्रतिग्रहं दानमादत्ते।**
- 'गायतश्च मत्तस्य च न प्रतिगृह्यं यत्प्रतिगृह्णीयाच्छमलं प्रतिगृह्णीयात्' (तै० ब्रा० १।३।२।७)। **उक्तोऽर्थः।**
- 'ये दानशीलान् प्रतिगृह्णते सदा न चाप्यर्थांश्चाददते परेभ्यः' (भा० अनु० १०२।३०)।
- 'सो अर्णवो न नद्यः समुद्रियः प्रतिगृभ्णाति।' (ऋ० १।५५।२)। **प्रतिगृभ्णाति आत्मन्यन्तर्धत्ते, समावेशयति।**
- 'वशा यज्ञं प्रत्यगृह्णाद् वशा सूर्यमधारयत्' (अथर्व० १०।१०।२५)। **उक्तोऽर्थः।**
- 'यथा हि गोवृषो वर्षं प्रतिगृह्णाति लीलया' (भा० द्रोण० १२८।१७)। **प्रतिगृह्णाति सहते।**
- 'प्रतिजग्राह कालिङ्गस्तमस्त्रैर्गजसाधनः' (रघु० ४।४०)। **प्रतिजग्राह रुरोध।**
- 'तानि मुक्तानि शस्त्राणि…। प्रतिजग्राह विशिखैर्नद्योघानिव सागरः' (रा० ३।२५।१३)॥ **अवरुरोधेति तिलकः।**
- 'तत्र द्रमाणां शिलानां च वर्षं प्राणहरं महत्। प्रतिजग्राह धर्मात्मा राघवस्तीक्ष्णसायकैः' (रा० ३।२६।३-४)॥
- '…सायकैः शितैः। तीक्ष्णाग्रैः प्रतिजग्राह सम्प्राप्तानतिथीनिव' (रा० ३।२६।२०)।
- 'तं शरैः प्रतिजग्राह' (रघु० १२।४७)। **उक्तोऽर्थः।**
- 'तुरगादीनि भिन्नानि प्रतिगृह्णाति यद्बलम्। प्रतिग्रह इति ख्यातः स तु कार्यो भरक्षमः' (का० नी० सा० २०।४ इत्यत्र प्रक्षिप्तः श्लोकः)॥ **निगदव्याख्यातम्।**
- 'यस्त्वा शाले प्रतिगृह्णाति' (अथर्व० ९।३।९)। **प्रतिगृह्णाति वासाय परिगृह्णाति स्वीकरोति।**
- 'अन्येन पात्रेण पशून्दुहन्ति, अन्येन प्रतिगृह्णन्ति' (तै० ब्रा० १।४।१।५)। **प्रतिगृह्णन्ति मुखेन सन्धाय गृह्णन्ति अश्नन्ति।**
- 'प्रयम्यमानान् (सोमान्) प्रति षू गृभाय' (ऋ० ३।३६।२)। **उक्तोऽर्थः।**
- 'एकाहमपि पश्येयं यद्यहं राममातरम्। अञ्जलिं प्रतिगृह्णन्तीम्…' (रा० २।१२।४८)॥ **अञ्जलिबन्धं सत्कारं प्रतीच्छन्तीम्।**
- 'प्रतिगृह्णन्नविद्वांस्तु भस्मीभवति दारुवत्' (मनु० ४।१८८)। **प्रतिगृह्णन् दानमाददानः।**
- 'स्तुवतो दुहिता त्वं वै याचतः प्रतिगृह्णतः। अथाहं स्तूयमानस्य ददतोऽप्रतिगृह्णतः' (शर्मिष्ठादेवयान्योः संवादगाथा, बौ० ध० २।२।४।२७)॥ **उक्तोऽर्थः।**
- 'मुष्टं प्रतिग्राहयता स्वमर्थं पात्रीकृतो दस्युरिवासि येन' (शा० ५।२०)।
- 'तेन हि वर्षवरप्रतिगृहीतमेनं तत्र भवतः सकाशं प्रापय' (माल० ४)। **प्रतिगृहीतमवलम्बितम् अवष्टब्धम्।**
- 'प्रतिगृहीतं वचः सिद्धिदर्शिनो ब्राह्मणस्य' (माल० ३)।
- 'सखे त्वमम्बया पुत्र इति प्रतिगृहीतः' (शा० २)। **प्रतिगृहीतः स्वीकृतः।**
- 'जाया-प्रतिग्राहितगन्ध-माल्याम्' (रघु० २।१)। **प्रतिग्राहिते स्वीकारिते।**
- 'प्रतिग्राहितविप्रप्रकीर्यमाणशान्त्युदकविप्रुषि' (हर्ष० पञ्चम उच्छ्वासे)। **प्रतिग्राहिता विप्राः स्वीकारिताः प्रतिग्रहं प्रतिपादिताः।**
- 'तेषामञ्जलिपद्मानि प्रगृहीतानि सर्वशः। प्रतिगृह्यः…' (रा० २।३।१)॥ **प्रतिगृह्य स्वीकृत्य प्रतीष्य।**
- 'प्रतिगृह्येप्सितं दण्डम्' (मनु० २।४८)। **प्रतिगृह्य गृहीत्वा।**
- 'प्रतिगृह्याप्यनध्यायः' (शां० गृ० ४।७।५५)। **प्रतिग्रहं गृहीत्वा।**
- 'विधिवत् प्रतिगृह्यापि त्यजेत्कन्यां विगर्हिताम्' (मनु० ९।७२)। **विधिनोपयम्पेत्यर्थः।**
- 'प्रतिगृह्य तु कैकेयी श्वशुरं सुकृतेन मे' (रा० ३।४७।७)। **प्रतिगृह्य स्वीकृत्य वशेकृत्वा, आत्मसात् कृत्वा प्राध्वंकृत्य।**
- 'ग्रामादाहृत्य वाश्नीयादष्टौ ग्रामान्वने वसन्। प्रतिगृह्य पुटेनैव पाणिना शकलेन वा' (मनु० ६।२८)॥ **प्रतिगृह्य आदाय।**
- 'नरः प्रतिग्राह्य महीं न याति परमापदम्' (भा० अनु० ६२।३२)। **प्रतिग्राह्य प्रदिश्य वितीर्य दत्त्वा।**
- 'यदि चास्मि प्रतिग्राह्यः साम्प्रतं तद् वदस्व मे' (भा० आश्व० ५७।११)। **प्रतिगृह्यतेऽस्मादिति प्रतिग्राह्यः। प्रतिग्रहे योग्य इत्यर्थः।**
- 'अपादाने कृत्यो बाहुलकात्। नास्माभिः प्रतिग्राह्यं सखे देयं तु सर्वदा' (रा० २।८७।१७)। **न प्रतिग्राह्यं दानमिति न ग्राह्यम्। इयं भरतोक्तिः।**
- 'स ते प्रतिग्रहीतव्यः सौमित्रिसहितोऽतिथिः' (रा० ३।७४।१६)। **प्रतिग्रहीतव्यः प्रत्येषणीयः सत्कर्तव्यः संभावनीयः।**
- 'प्रतिग्रहसमर्थोपि प्रसङ्गं तत्र वर्जयेत्' (मनु० ४।१८६)। **यत् प्रतिगृह्यते स्वीक्रियत आदीयते याचमानैरयाचमानैर्वा विप्रादिभिः क्षत्रियादिभ्यः स प्रतिग्रहः।**
- 'प्रतिग्रहाद्याजनाद्वा तथैवाध्यापनादपि। प्रतिग्रहः प्रत्यवरः…' (मनु० १०।१०९)॥ **निन्दितादसतः प्रतिग्रह इति कुल्लूकः। तत्र निन्दितादित्युक्तिरमूला।**
- 'राज्ञः प्रतिग्रहोऽयम्' (शा० १)। **प्रतिग्रह उपहारः प्राभृतकमुपदा।**
- 'प्रतिग्रहाय कृष्णस्य यमौ प्रास्थापयत्तदा' (भा० आदि० २२१।३४)। **प्रतिग्रहाय सन्मानेनानेतुम्।**
- 'प्रतिग्रहाय पाण्डूनां प्रेषयामास कौरवान्' (भा० आदि० २०७।१२)। **प्रत्युद्गमनायेत्यर्थः।**
- 'तां सर्वशक्त्या प्रहितां सुशक्तिं…। प्रतिग्रहायाभिननर्द शल्यः' (भा० शल्य० १७।४९)। **प्रतिग्रहाय=प्रतिवारणाय।**
- 'यश्च बाल एव प्रीत्या द्विजातीनप्रीत्या चारातीन् समग्रान् प्रतिग्रहानग्राहयत्' (हर्ष० ७मे उच्छ्वासे)। **प्रतिग्रहः सैन्यपश्चाद्भागः। तथा चामरः--सैन्यपृष्ठे प्रतिग्रहः।**
- 'पृष्ठानीकाद् द्विशतधनुर्व्यवहितं पृष्ठतोऽवस्थितं राजावस्थानं प्रतिग्रह उच्यते' (का० नी० सा० २०।३० इत्यत्रोपाध्यायनिरपेक्षा)। **निगदव्याख्यातम्।**
- 'अजः केशप्रतिग्राहाय' (गो० गृ० ३।१।९)। **केशप्रतिग्राहः केशकल्पको नापितः। प्रतिग्राहः पतद्ग्रहः (इत्यमरः)।**
- 'श्रोत्रिया अप्रतिग्राहका उपसमेता भवन्ति' (श० ब्रा० १३।४।३।१४)। **अप्रतिग्राहका ये न प्रतिगृह्णन्ति दानं न स्वीकुर्वते।**
- 'अप्रतिग्राहिणां चैव यतीनामूर्ध्वरेतसाम्' (भा० वि० १८।२२)। **उक्तोऽर्थः।**
- 'यद्वै ददाति विप्रेभ्यो ब्राह्मणः प्रतिगृह्य वै' (भा० अनु० ६८।३०)। **प्रतिगृह्य प्रतिग्रह इत्यावाय।**
- 'शूद्राः प्रतिग्रहीष्यन्ति' (भा० पु० १२।३।६८)। **दानं ग्रहीष्यन्तीत्यर्थः।**
- 'प्रेव रिच्यते यो याजयति प्रति वा गृह्णाति' (तै० ब्रा० २।१६)। **उक्तोऽर्थः।**

## चक्ष्
- {प्रतिचक्ष्}
- चक्ष् (चक्षिङ् व्यक्तायां वाचि, छन्दसि दर्शनेपि)।
- 'प्रति यच्चष्टं अनृतमनेना अव द्विता वरुणो मायी नः सात्' (ऋ० ७।२८।४)। **प्रतिचष्टं प्रतिपश्यति।**
- 'स्वसा स्वस्रे ज्यायस्यै योनिमारैगपैत्यस्याः प्रतिचक्ष्येव' (ऋ० १।१२८।४)॥ **उक्तोऽर्थः। स्वसारावुषसौ।**
- 'प्रति चक्ष्व वि चक्ष्वेन्द्रश्च सोम जागृतम्' (अथर्व० ८।४।२५)। **प्रतिचक्ष्व प्रतिकूलं प्रत्येकं वा पश्य।**
- 'यदा तु सर्वभूतेषु दारुष्वग्निमिव स्थितम्। प्रति चक्षीत मां लोकः' (भा० पु० ३।९।३२) **प्रतिचक्षीत पश्येत्। छन्दश्छायानुकार्येष कविः। लोके तु दर्शनेऽर्थे प्रयोगः सुदुरापः।**
- 'प्रत्यचष्ट… द्विजागमनमेव सः' (भा० पु० ९।४।४१)। **प्रत्यचष्ट प्रत्यैक्षत उदैक्षत आशंसत। अत्रार्थेपि च्छन्दोनुकार एव कारणम्।**
- 'विश्वा रूपा प्रतिचक्षाणः' (ऋ० ९।८५।१२)। **प्रतिचक्षाणः प्रतिपश्यन्।**
- 'यद्वा केशेषु प्रतिचक्षणे वा' (अथर्व० १।१८।३)। **प्रतिचक्षणं चक्षुः।**

## चर्
- {प्रतिचर्}
- चर् (चर गतिभक्षणयोः)।
- 'अत उ त्वा पितुभृतो जनित्रीरन्नावृधं प्रति चरन्त्यन्नैः' (ऋ० १०।१।४)। **प्रतिचरन्ति अभिमुखमायान्ति उपक्रामन्ति।**
- 'देवताभिरेव देवताः प्रतिचरति' (तै० सं० २।२।९।२)। **प्रतिचरति प्रापयति।**

## चि
- {प्रतिचि}
- चि (चिञ् चयने)।
- 'धमनीप्रतिचयः' (चरक० सूत्र० २०।२०)। **धमन्युपलेप इत्यर्थः।**
- 'सुदिनासु सभासु कार्यमेतत् प्रतिचिन्वीत विशेषतः स्वयं तु' (पुण्यसुदिनाभ्यां क्लीबतेष्टा इत्यत्र तत्त्वबोधिन्याम्)।

## चिन्त्
- {प्रतिचिन्त्}
- चिन्त् (चिति स्मृत्याम्)।
- 'शास्त्रं सुविचिन्त्यापि प्रतिचिन्तनीयम्' (सुभाषितम्)। **प्रतिचिन्तनीयं पुनश्चिन्तनीयम्।**

## जन्
- {प्रतिजन्}
- जन् (जनी प्रादुर्भावे)।
- 'त्वमेव प्रतिजायसे' (प्रश्नोप० २।७)। **पुनर्जायसे इत्यर्थः। प्रतिजातकोपः=पुनरुत्पन्नक्रोधः।**

## जागृ
- {प्रतिजागृ}
- जागृ (जागृ निद्राक्षये)।
- 'सर्वदा स भवत्येवं सर्वत्र प्रति-जागृविः' (अष्टाङ्ग० सूत्र० ७।१)।
- 'ज्योतिरग्रा उषसः प्रति जागरासि' (अथर्व० १४।२।३१)। **प्रति जागरासि जागृहि। अनत्यन्तसंयोगेपि उषस इति द्वितीयान्तम्। प्रतियोगे वा द्वितीया द्रष्टव्या। तदा प्रतिरनुपसर्गो भवति।**
- 'उद्बुध्यस्वाग्ने प्रतिजागृहि' (वा० सं० १५।५४)। **प्रतिजागृहि संनिकर्षे सनीडे जागरिता भव। जाग्रस्तृन्।**

## जुष्
- {प्रतिजुष्}
- (जुषी प्रीतिसेवनयोः)।
- 'प्रति देवाँ अजुषत प्रयोभिः' (ऋ० ९।९२।१)।

## ज्ञा
- {प्रतिज्ञा}
- ज्ञा (ज्ञा अवबोधने)।
- 'वास्तोष्पते प्रति जानीह्यस्मान्' (तै० सं० ३।४।१०।३६)। **आत्मीयत्वेन बुध्यस्व प्रत्येकं वाऽस्माञ्जानीहीति भट्टभास्करः। प्रतिजानीहि अङ्गीकुर्विति लौ० गृ० सू० देवपालः।**
- 'चाण्डाल प्रतिजानीहि येन मोक्षमवाप्स्यसि' (भा० अनु० १०१।२६)। **प्रतिजानीहि=जानीहि। नार्थः प्रतिना।**
- 'अनामयं प्रतिजाने तवाहं सहानुजैः कुशली चास्मि विद्वन्' (भा० उ० २३।६)। **अत्रापि जान इत्येवार्थः। सञ्जयकृतस्य कुशलप्रश्नस्यानन्तरं यौधिष्ठिरं प्रतिवचनमिदम्।**
- 'येदिलस्येहितं सद्यः प्रतिजज्ञे प्रतापवान्' (शि० भा० ४।७)। **उक्तचर एवार्थः।**
- 'कौन्तेय प्रतिजानीहि न मे भक्तः प्रणश्यति' (गीता० ९।३१)। **प्रतिजानीहि निश्चितं जानीहि, अवधारय।**
- 'शतं प्रतिजानीते' (पा० १।३।४६ वृत्तौ)। **प्रतिशृणोति।**
- 'हरचापारोपणेन कन्यादानं प्रतिजानीते' (प्र० रा०)। **उक्तोऽर्थः।**
- 'ब्रह्मन्न प्रतिजानीमो नास्तिको जायते जनः' (रा० १।६५।१४)। **प्रतिकारं प्रतिक्रियां न जानीम इति कतकः।**
- 'नो हि न प्रत्यज्ञास्था ३ इति' (ऐ० ब्रा० ६।३४)। **आदित्यैरुक्तमर्थमभ्युपगतवानसीत्याह।**
- 'प्रति त्वा जानन्तु पितरः परेतम्।' (अथर्व० १८।४।५१)। **अभिजानन्तु प्रत्यभिजानन्त्वित्यर्थो भाति। सायणस्त्वनुजानन्त्वित्याह।**
- 'बृहस्पतिर्म आकूतिमाङ्गिरसः प्रति जानातु वाचमेताम्' (अथर्व० १९।४।४)। **मह्यं दातुं प्रतिजानातु स्मरत्विति सायणः।**
- 'सा यन्न प्रतिजानीत ज्ञातिभ्यो हास्यै तदहितᳫ स्यात्' (श० ब्रा० २।५।२।२०)। **प्रतिजानीत स्वीकुर्यात्। स्वकृतं व्यभिचारमिति शेषः।**
- 'को नु त्वाऽनुशशासेत्यन्ये मनुष्येभ्य इति ह प्रतिजज्ञे' (छां० उ० ४।९।२)। **प्रतिजज्ञे प्रत्युवाच।**
- 'त्वं नु भगवः सयुग्वा रैक्व इत्यहं ह्यरा ३ इति ह प्रतिजज्ञे' (छां० उ० ४।१।८)। **प्रतिजज्ञे बाढमित्युवाच।**
 - 'प्रतिजानन्ति पूर्वाह्णे व्ययं व्यसनजं तव' (भा० सभा० ५।६९)। **प्रतिजानन्ति प्रतिज्ञापयन्ति निवेदयन्ति।**
- 'प्रेतलोकं गते मर्त्ये तत्तत्सर्वं विभावसुः। प्रतिजानाति पुण्यात्मा…' (भा० अनु० १३०।१७)॥ **प्रतिजानाति अर्पयति।**
- 'प्रतिज्ञातो म एष वरः' (श० ब्रा० १४।९।१।८)। **प्रतिज्ञातः स्वीकृतः।**
- 'प्रतिज्ञातं मया तावत् त्वयोक्तं देवि शृण्वता' (रा० २।३८।१०)। **प्रतिज्ञातं तथास्त्वित्यनुमतम्।**
- 'तीर्त्वा जवेनैव नितान्तदुस्तरां नदीं प्रतिज्ञामिव तां गरीयसीम्' (शिशु० १२।७४)। **प्रतिज्ञा प्रतिश्रवः, सङ्गरः।**
- 'दैवात् तीर्णप्रतिज्ञः' (मुद्रा० ४।१२)। **उक्तोऽर्थः। न्याये साध्यस्यार्थस्योपन्यासः प्रतिज्ञोच्यते यथा पर्वतो वह्निमान्।**  

## तॄ
- {प्रतितॄ}
- तॄ (तॄ प्लवनतरणयोः)।
- 'प्लवं प्रतितरैर्हीनं कर्णधार इवाम्भसि' (सुश्रुत० १।३४।१७)। **नाव्यन्तः प्रविष्टजलोत्क्षेपकाः पुरुषाः प्रतितराः।**

## दह्
- {प्रतिदह्}
- दह् (दह भस्मी करणे)।
- 'प्रति ते ते अजरासस्तपिष्ठा अघशंसं शोशुचतो दहन्तु' (ऋ० १०।८७।२०)। **प्रतिदहन्तु प्रत्येकं दहन्तु ते तेऽजराः=शिखाः।**
- 'स तिग्मजम्भ रक्षसो दह प्रति' (वा० सं० १५।३७)।
- 'प्रति दह यातुधानम्' (अथर्व० १।२८।२)। **उक्तोऽर्थः।**

## दा
- {प्रतिदा}
- दा (दाण् दाने, डुदाञ् दाने)।
- 'सहस्रं वै प्रति पुरुषः पशूनां प्रति यच्छति' (तै० सं०)। **पुरुषः सहस्रस्य पशूनां भारेण तुल्यभारो भवतीत्यर्थः।**
- 'तिलेभ्यः प्रति यच्छति माषान्' (पा० २।३।११ इत्यत्रोदाहरणम्)। **तिलानादाय तदर्थे माषान् ददाति। इह प्रतिः कर्मप्रवचनीयः।**
- 'एतदादाय ते प्राणान् प्रतिदास्यन्ति पाण्डवाः' (भा० सौ० १५।२७)। **प्रतिदास्यन्ति=प्रणिदास्यन्ति विनिमास्यन्ते।**
- 'मन्यस्व नरदेवाय जानकी प्रतिदीयताम्' (रा० ५।५१।२१)। **आत्तपूर्वायाः सीताया दानं प्रतिदानम्। जानकी प्रत्यर्प्यतामित्यर्थः।**
- 'अद्यापि कोपविमुखीकृतगन्तुकामा नोक्तं वचः प्रतिददाति यथैव पूर्वम्' (चौर० ३६)। **उक्तं वचो न प्रतिददाति न प्रतिसन्दिशतीत्यर्थः।**
- 'सन्देशं प्रतिदास्यामि विष्णोः' (हरि० ७२५०)। **प्रतिसन्देशं दास्यामीत्यर्थः।**
- 'प्रतिदास्यामि भगवन् पुल्ँलिङ्गं तव सुव्रत' (भा० उ० १९२।६)। **पूर्वमात्तं प्रत्यर्पयिष्यामीत्यर्थः।**
- 'दत्तैषा भवता मह्यं तां ते प्रतिददाम्यहम्' (भा० आश्व० ८९।१७)। **उक्तोऽर्थः।**
- 'इहैव सन्तः प्रति दद्म एनत्' (अथर्व० ६।११७।२)। **एनद्ऋणं प्रतिदद्मो विगणयामः प्रतिनिर्यातयामः।**
- 'यत्र खल्वेकः प्रत्यादेयं ददाति द्वितीयश्च प्रतिदेयं गृह्णाति तत्रास्य दृष्टत्वात्प्रधानमृणशब्दः' (न्या० सू० ४।१।६० भा०)। **प्रतिदेयं पुनर्देयम्। पुमानुपनिधिर्न्यासः प्रतिदानं तदर्पणम् इत्यमरः। प्रतीपं दानं प्रतिदानमिति स्वामी।**

## दिव्
- {प्रतिदिव्}
- दिव् (दिवु क्रीडाविजिगीषाव्यवहारद्युतिस्तुतिमोदमदस्वप्नकान्तिगतिषु)।
- 'शतं प्रतिदीव्यति। सहस्रं प्रतिदीव्यति। शतस्य प्रतिदीव्यति' (पा० २।३।५९ सूत्रे वृत्तौ)। **पणत इत्यर्थः। प्रतिरनर्थकः। यो दीव्यतेरर्थः स एव प्रतिदीव्यतेः।**
- 'शलाकां प्रतिदीव्यति' (पा० २।३।५९ सूत्रे वृत्तौ प्रत्युदाहरणम्)। **प्रतिदीव्यति प्रातिमुख्येन क्षिपतीत्यर्थः।**
- 'यो अस्मान् प्रतिदीव्यति' (अथर्व० ७।१०९।४)। **प्रतिकूलं द्यूतं करोतीत्यर्थः।**
- 'एतद्राजन्मम धनं प्रतिपाणोस्ति कस्तव। येन मां त्वं महाराज धनेन प्रतिदीव्यसे' (भा० सभा० ६०।७)॥ **प्रतिदीव्यसे प्रतिदीव्यसि विजिगीषसे, द्यूतं करोषि (मया समम्)।**

## दिश्
- {प्रतिदिश्}
- दिश् (दिश अतिसर्जने)।
- 'भुजगपतिप्रतिदेशितात्मकृत्यः' (भा० शां० ३६५।९)। **प्रतिदेशितं ज्ञापितम्।**

## दुष्
- {प्रतिदुष्}
- दुष् (दुष वैकृत्ये)।
- 'न भिन्नभाण्डे भुञ्जीत न भावप्रतिदूषिते' (मनु० ४।६५)। **भावप्रतिदूषितं=यत्र मनो विचिकित्सति, निर्णिक्ततामस्य भाण्डस्य शङ्कते।**
- 'अनेन प्रतिदुष्टकर्मणा हता भवेदार्यपथे परे स्थिता' (रा० ५।१२।३)। **अत्र पाठशुद्धिरतिशङ्क्यते। नेह प्रतिरुपसर्गः। लोके व्यवहितस्योपसर्गस्य प्रयोगाभावात्। निपातस्य सतोप्यर्थोऽस्फुटः। एतेषु चार्थेषु प्रतिशब्दं पठत्यमरः--प्रतिः प्रतिनिधौ वीप्सालक्षणादौ प्रयोगतः।**

## दुह्
- {प्रतिदुह्}
- दुह् (दुह प्रपूरणे)।
- 'गौर्वै प्रतिधुक्, तस्य शृतं तस्यै शरस्तस्यै दधि तस्यै मस्तु तस्या आतञ्चनं तस्यै नवनीतं तस्यै घृतं तस्या आमिक्षा तस्यै वाजिनम्' (श० ब्रा० ३।३।३।२)। **प्रतिधुक् तत्कालदुग्धम्।**
- 'तस्य प्रातःसवनीयान् सोमान् प्रतिदुहा श्रीणाति' (पञ्च० ब्रा० १८।४।२)। **सद्यो दुग्धं पयः प्रतिधुक्। तेन प्रतिदुहा।**

## दृश्
- {प्रतिदृश्}
- दृश् (दृशिर् प्रेक्षणे)।
- 'उद्यन्तं त्वा मित्रमहो दिवेदिवे ज्योग्जीवाः प्रति पश्येम सूर्य' (ऋ० १०।३७।७)। **उद्यति मित्रहरहर्दृशं पातयेमेत्याह।**
- 'दक्षिणस्यां दिशि यमं प्रत्यपश्यं व्यवस्थितम्' (भा० वन० ६८।१४)। **यमो मे दशोर्गोचरोऽभूदित्यर्थः।**
- 'दृशीक्ष्योः सदृशेप्यर्थे नाभेदः प्रतिपूर्वयोः' (वा० प० ३।१२।१३)। **प्रतिपश्यतीति तु प्रतीपदर्शनमर्थ इति हेलाराजः।**
- 'यावन्तो मा सपत्नानामायन्तं प्रतिपश्यथ' (अथर्व० ७।१४।२)। **प्रतिपश्यथ प्रतिकूलं निरीक्षध्वे।**
- 'आ पश्यति प्रति पश्यति परा पश्यति' (अथर्व० ४।२०।१)। **प्रतिपश्यति प्रतिमुखं स्थितं वर्तमानमपि भयकारणं निरसितुं जानातीति सायणः।**
- 'प्रति भद्रा अदृक्षत गवां सर्गा न रश्मयः' (ऋ० ४।५२।५)। **प्रत्यदृक्षत प्रत्यदर्शिषत प्रत्यदृश्यन्त।**
- 'प्रति केतवः प्रथमा अदृश्रन्' (ऋ० ७।७८।१)। **प्रत्यदृश्रन् आभिमुख्येनादृश्यन्त।**
- 'प्रति यदापो अदृश्रमायतीर्घृतं पयांसि बिभ्रतीर्मधूनि' (ऋ० १०।३०।१३)।
- 'संयोगो वै प्रीतिकरो महत्सु प्रतिदृश्यते' (भा० आदि० १७०।५६)। **प्रतिदृश्यते प्रत्यक्षं दृश्यते।**
- 'राशयः प्रत्यदृश्यन्त वाससां नेजनेष्विव' (भा० द्रोण० १८७।१३)। **नेजनानि प्रक्षालप्रदेशाः।**
- 'नाद्य त्वां प्रतिपश्यामि गिरावस्मिन्नरोत्तम' (भा० वन० ६४।२६)। **एकाकिन्या दमयन्त्या उक्तिः।**
- 'यत्र नैवाद्य न प्रातर्भोजनं प्रतिदृश्यते' (भा० उ० १३४।१२)। **विदुलाया उक्तिरेषा।**
- 'एतस्मिन्नन्तरे रक्षो रावणः प्रत्यदृश्यत' (भा० वन० २७८।११)। **झटिति दृष्टिविषयतामगात्।**
- 'न ध्वजो नार्जुनस्तव न रथो न च केशवः। प्रत्यदृश्यत धारेण शरवर्षेण संवृतः' (भा० द्रोण० १९।१८)॥ **प्रत्यदृश्यत तत्कालमदृश्यत।**
- 'तपस्वी तत्र भगवानगस्त्यः प्रत्यदृश्यत' (भा० उ० १७।२)। **सद्योऽदृश्यतेत्यर्थः।**
- 'ब्राह्मणो गुणवान् कश्चित् पुरोधाः प्रतिदृश्यताम्' (भा० आदि० १७४।१३)। **प्रतिदृश्यताम् अनुसन्धीयताम्, अन्विष्यताम्।**
- 'ते देवा असुरान् प्रतिदृश्य यज्ञमन्यदेव कर्तुं दध्रिरे' (श० ब्रा० ९।५।१।२१)। **प्रतिदृश्य संमुखमायतो दृष्ट्वा।**
- 'गृहान्प्रतिदृश्य जपति' (लौ० गृ० २७।३)। **प्रतिदृश्य आभिमुख्येन दृष्ट्वा।**
- 'एतादृङ् च प्रतिदृङ् च' (तै० सं० १।८।१३)। **प्रतिदृङ् यः प्रतिकूलं पश्यति सः।**
- 'राक्षसानां सहस्रेषु न कश्चित् प्रत्यदृश्यत' (रा० ६।९०।८०)। **प्रत्यदृश्यत=अभिमुखो ऽ वालोक्यत।**

## धा
- {प्रतिधा}
- धा (डुधाञ् धारणपोषणयोः)।
- 'सरड्ढ वा अश्वस्य सक्थ्यावृहत्, तद् देवाश्चतुष्टोमेनैव प्रत्यदधुः' (तै० सं० ५।३।१२।५)। **प्रत्यदधुः पूर्ववत् स्थापितवन्तः।**
- 'तद् ग्रीवाः प्रतिदधाति' (श० ब्रा० ३।४।४।१)।
- 'ते देवा अश्विनावब्रुवन्। भिषजौ वै स्थः, इदं यज्ञस्य शिरः प्रतिधत्तम्' ( )।
- 'अथास्य शिरश्छित्त्वाऽन्यत्रापनिदधतुरथाश्वस्य शिर आहृत्य तद्धास्य प्रतिदधतुः' (श० ब्रा० १४।१।१।२४)।
- 'सद्यो जङ्घामायसीं विश्पलायै धने हिते सर्तवे प्रत्यधत्तम्' (ऋ० १।११६।१५)।
- 'प्रति जङ्घां विश्पलाया अधत्तम्' (ऋ० १।११८।८)। **अत्र सर्वत्र पूर्वोक्त एवार्थः।**
- 'तेषां छिन्नं प्रत्येतद् दधामि' (तै० सं० १।५।१०।४)। **सन्दधामीत्यर्थः। समोऽर्थे प्रतिः।**
- 'प्रत्येव प्रथमेन धत्ते विसृजति द्वितीयेन' (तै० सं० ६।५।५)। **उक्तोऽर्थः।**
- '…मघ्वो अग्रमिन्द्रो मदाय प्रति धत् पिबध्यै' (ऋ० ४।२७।५)। **प्रतिधत् प्रतिधत्ते मुखेन सन्धत्ते मुखे दधाति।**
- 'तदस्मै जातायान्नाद्यं प्रति दधाति यथा कुमाराय स्तनम्' (ऐ० ब्रा० ६।२९)। **उक्तोऽर्थः।**
- 'तदग्ने चक्षुः प्रति धेहि रेभे शफारुजं येन पश्यसि यातुधानम्' (ऋ० १०।८७।१२)। **प्रतिधेहि प्रतिदेहि। तेन युक्तं कुर्वित्यर्थः।**
- 'उप मेतं प्रति म एतद् धत्तम्' (श० ब्रा० ८।२।१।१२)। **उक्तोऽर्थः।**
- 'स इदस्तेव प्रति धादसिष्यन्' (ऋ० ६।३।५)। **प्रतिधात् धनुषि सन्धत्ते।**
- 'इषु र्न धन्वन्प्रतिधीयते' (ऋ० ९।६९।१)।
- 'अहानि शं भवन्तु नः शं रात्री प्रति धीयताम्' (अथर्व० ७।७२।१)। **प्रतिधीयताम् सन्दधातु। व्यत्ययेन कर्तरि कर्मप्रत्यय इति सायणः। प्रतिधीयताम्=व्युच्छतु इति संस्कृतशार्मण्यकोषः। यदि व्यत्ययो नाभिमतस्तर्हि धीङ् आधारे दिवादिरभ्युपेयताम्।**
- 'ऊर्ध्वा धीतिः प्रत्यस्य प्रयामन्यधायि' (ऋ० १।११९।२)। **प्रत्यधायि व्यधायि प्रारम्भि।**
- 'प्रति स्तोमं दधीमहि तुराणाम्' (ऋ० ७।४०।१)। **उक्तोऽर्थः।**
- 'सुग्रीष्मः प्रतिधीयतां नः' (पा० गृ० ३।२)। **सम्पद्यतामित्यर्थः।**
- 'सोऽस्यायमात्मा पुण्येभ्यः कर्मभ्यः प्रतिधीयते' (ऐ० उ० २।४)। **विहितानि कर्माणि कर्तुं पितुः स्थाने प्रतिनिधीयते प्रतिनिधी क्रियते।**
- 'प्रतिदधानेभ्यश्च वो नमः' (वा० सं० १६।२२) **शरसन्धानं कुर्वद्भ्य इत्यर्थः।**
- 'तस्मात्सर्वाश्चतुरः पदः प्रतिदधत् पलायते' (अश्वः) (तै० सं० ५।४।१२।५६)। **प्रतिदधत् प्रतिक्षिपन् विहरन्, न्यस्यन्।**
- 'सर्वैः पद्भिः प्रतिदधत् पलायते' (श ब्रा० १२।३।३।१)। **उक्तोऽर्थः।**
- 'सप्त ऋषयः प्रतिहिताः शरीरे' (वा० सं० ३४।५५)। **प्रतिहिताः प्रतिनिहिताः, ध्यवस्थिताः।**
- 'प्रतिहितामायतां (इषुम्) मा विस्राष्टम्' (अथर्व० ११।२।१) **प्रतिहितां संहिताम् (इषुम्)। धनुष्यारोपिताम् इत्यर्थः।**
- 'नमस्ते रुद्रास्यते नमः प्रतिहितायै' (अथर्व० ६।९०।३)। **उक्तोऽर्थः। इषुः स्त्री छन्दसि प्रायेण। इषुः पुमाल्ँलोके प्रायेण।**
- 'प्रतिहिते च महिष्यां च जुहोति' (बौ० श्रौ० १२।११)। **प्रतिहितोऽत्यन्तप्रियः पुत्र इति सायणः।**
- 'मा शकन् प्रतिधामिषुम्' (अथर्व० ८।८।२०)। **प्रतिधाम् प्रतिधातुं सन्धातुम्।**
-  'शकि रणमुल्कमुलौ' (पा० ३।४।१२) **इति तुमुन्नर्थे णमुल्।**
- 'अपदे पादा प्रतिधातवेऽकः' (ऋ० १।२४।८)। **प्रतिधातवे प्रतिधातुम्। तुमर्थे तवेन्।**
- 'प्रतिधिरिति पृथिवीम्' (तै० सं० ५।३।६।२८)। **प्रत्येकं धारयति मातृवत् प्रजा इति धिः पृथिवीति भट्टभास्करः।**
- 'प्रतिधिना पृथिव्या पृथिवीं जिन्व' (वा० सं० १५।६)। 'अनितिरसि सन्धिरसि प्रतिधिरसि' (गो० ब्रा० उ० २।१३)।
- 'एकया प्रतिधाऽपिबत् साकं सरांसि त्रिशतम्' (ऋ० ८।७७।४, नि० ५।२।६)। **एकया प्रतिधा=एकेन प्रतिधानेन। सकृत्सन्धाय मुखेन पानपात्रम्। एकेनोच्छ्वासेनेत्यर्थः।**
- 'काङ्क्षत नाभिकृन्तनेन स्तनप्रतिधानेन च' (गो० गृ० २।७।१७)। **उक्तोऽर्थः।**
- 'केचिदत्र धेट् पाने इत्यस्य प्रयोगं मन्यते। तदसत्। उत्तरत्र' (२।७।२२) **स्तनं च प्रतिधत्तेति श्रवणात्।**
- 'एतं वो युवानं प्रतिदध्मः' (अथर्व० ९।४।२४)। **प्रतिदध्मोऽर्पयामः, उपहरामः।**
- 'प्रजापते र्वा अक्ष्यश्वयत् तत्परापतत्… तद् देवा अश्वमेधेत प्रत्यदधुः' (पञ्च० ब्रा० २१।४।२)। **प्रत्यदधुः पुनः संहितमकुर्वन्।**

## धाव्
- {प्रतिधाव्}
- धाव् (धावु गतिशुद्ध्योः)।
- 'उत्कूलमुद्वहो भवोदुह्य प्रति धावतात्' (अथर्व० १९।२५।१)। **प्रतिधावतात् प्रत्यग् धाव। वेगितया गत्या निवर्तस्व।**

## धी
- {प्रतिधी}
- धी (धीङ् आधारे)।
- 'शं रात्री प्रति धीयताम्' (अथर्व० ७।७२।१)। **प्रतिधीयतां प्रतितिष्ठतु।**

## धृ
- {प्रतिधृ}
- धृ (धृञ् धारणे)।
- 'तस्मादेनाः स्यन्दमाना न किञ्चन प्रतिधारयति' (श० ब्रा० ३।९।४।४)। **प्रतिधारयति वारयति उपरमयति, रुणद्धि।**
- 'प्रतिधारयति वै ग्रीवा अथो शिरः' (ऐ० ब्रा० ३।२)। **उत्थातुमादौ गलमुन्नमयतीत्यर्थ इति सायणः। उद्ग्रीवो भवतीति यावत्।**

## धृष्
- {प्रतिधृष्}
- धृष् (धृष प्रसहने)।
- 'कस्त इन्द्र प्रति वज्रं दधर्ष' (ऋ० ८।९६।९)। **प्रतिदधर्ष प्रसहते प्रतिगृह्णाति प्रतिरुणद्धि।**
- 'तिग्मा अस्य हनवो न प्रतिधृषे' (ऋ० ८।६०।१३)। **उक्तोऽर्थः।**

## ध्यै
- {प्रतिध्यै}
- ध्यै (ध्यै चिन्तायाम्)।
- 'सुपर्णोऽथाब्रवीद् विप्रं प्रतिध्यातं मया द्विज' (भा० उ० ११३।८)। **प्रध्यातं वै मया द्विजेति पाठान्तरम्। प्रतिध्यातं ध्यातं चिन्तितम्।**

## ध्वंस्
- {प्रतिध्वंस्}
- ध्वंस् (ध्वंसु अवस्रंसने, गतावपि)।
- 'प्रतिध्वस्तोष्ठदन्तस्य न्यस्तसर्वायुधस्य च' (भा० शां० १००।३६) **प्रतिध्वस्तमवस्रस्तं प्रपतितम्।**

## नद्
- {प्रतिनद्}
- नद् (णद अव्यक्ते शब्दे)।
- 'निशम्य तं (निनादं) प्रत्यनदंस्तु कौरवाः' (भा० द्रोण० १०९।३७)। **प्रत्यनदन् प्रतिघोषमकुर्वन्।**
- 'सिंहव्याघ्रवराहाणां नादेन प्रतिनादितम्' (वनम्) (हरि० २।२२।५६)। **प्रतिनादितं प्रतिशब्दितम्।**
- 'गम्भीरं प्रतिनद्येव निनादं नदतो गिरिः' (राज० ४।२८५)। **गम्भीरं प्रतिनद्य कृतं नादमुद्दिश्य गभीरं नदित्वा।**

## नन्द्
- {प्रतिनन्द्}
- नन्द् (टुनदि समृद्धौ)।
- 'प्रतिनन्दन्तु पितरः संविदानाः' (हिरण्य० गृ० २।१४।४)। **अस्मासु प्रीताः प्रसन्ना भवन्त्वित्याह।**
- 'नदन्ति परुषं श्येनाः शिवाः क्रोशन्ति दारुणम्। मृगेन्द्राः प्रतिनन्दन्ति' (भा० शां० १५३।९८)। **प्रसीदन्तीत्यर्थः। तस्मात् पुरस्ताद्वान्तम्।**
- 'सर्वाः प्रजाः प्रतिनन्दन्ति' (तै० ब्रा० २।३।९।५)। **सञ्चरन्तं वायुं प्रति हृष्यन्तीत्याह।**
- 'यां देवाः प्रतिनन्दन्ति रात्रिं धेनुमुपायतीम्' (अथर्व० ३।१०।२)। **प्रतिनन्दन्ति स्तुवन्ति प्रशंसन्ति।**
- 'यथा वयः कुरून्सर्वान् प्रतिनन्दन्ति पाण्डवाः' (भा० उ० ४७।१५)। **सहर्षं सत्कुर्वन्तीत्याह।**
- 'तत्र स्थितः प्रजाः सर्वाः प्रतिनन्द्य विसर्जयेत्' (मनु० ७।१४६)। **संभाषणदर्शनादिभिः परितोष्येत्यर्थः।**
- 'वधूर्विधात्रा प्रतिनन्द्यते स्म कल्याणी वीरप्रसवा भवेति' (कु० ७।८७)। **प्रतिनन्द्यते स्म आशिषा वर्ध्यते स्म।**
- 'पूजयेवशनं नित्यमद्याच्चैतदकुत्सयन्। दृष्ट्वा हृष्येत् प्रसीदेच्च प्रतिनन्देच्च सर्वशः' (मनु० २।५४)॥ **अस्माकं नित्यमस्त्वेतदित्यभिधाय वन्दनं प्रतिनन्दनमिति कुल्लूकः।**
- 'प्रतिनन्दाम ते वाक्यं सर्वं चैव विशाम्पते' (भा० वि० ३४।८)। **सहर्षं स्वीकुर्म इत्यर्थः।**
- 'उपधानेन दत्तेन प्रत्यनन्दद् धनञ्जयम्' (भा० भीष्म० १२०।४६)। **धनञ्जयमाशिषाऽवर्धयद् भीष्मः।**

## नम्
- {प्रतिनम्}
- नम् (णम प्रह्वत्वे शब्दे च)।
- 'कुमारश्चित्पितरं वन्दमानं प्रति नानाम रुद्रोपयन्तम्' (ऋ० २।३३।१२)। **प्रतिनानाम प्रतिननाम प्रणतोऽभूत्, प्रह्वोऽभवत्।**

## नर्द्
- {प्रतिनर्द्}
- नर्द् (नर्द अव्यक्ते शब्दे)।
- 'महामेघं महाघोरं दर्दुरः प्रति नर्दति' (भा० कर्ण० ३९।२६)। **प्रतिनर्दति प्रातिभट्येन नर्दति रौति।**

## नह्
- {प्रतिनह्}
- नह् (णह बन्धने)।
- **प्रतिनाहः प्रतीनाह इति ध्वजनामधेयमित्याभिधानिकाः।**

## नी
- {प्रतिनी}
- नी (णीञ् प्रापणे)  
- 'मृत्यो र्ये अघला दूतास्तेभ्य एतान् प्रति नयामि बद्ध्वा' (अथर्व० ८।८।१०)। **प्रतिनयामि प्रापयामि समर्पयामि।**
- '…नौ गृहाय प्रतिनेष्यति' (रा० २।९८।२२)। **प्रतिनेष्यति प्रतिनिवर्त्य नेष्यति।**
- 'स्थालीपाके धृतपिण्डान् प्रतिनीयाश्नाति' (कौ० सू० ५२)। **प्रतिनीय सन्नीय, सङ्गतान् कृत्वा।**
- 'तं प्रतिनेतुमयोध्याम्' (रा० २।९०।१७)। **प्रत्यावर्त्य नेतुम् इत्यर्थः।**

## नुद्
- {प्रतिनुद्}
- नुद् (णुद प्रेरणे)।
- 'प्रत्यजातान् जातवेदो नुदस्व' (अथर्व० ७।३५।१)। **प्रतिनुदस्व पृष्ठतः प्रेरयाऽपसारय।**
- 'आदित्या वा एतं भूत्यै प्रतिनुदन्ते' (तै० सं० २।३।१।१)।
- 'अग्ने मन्युं प्रतिनुदन्परेषाम् …परि पाहि नस्त्वम्' (ऋ० १०।१२८।६)। **उक्तोऽर्थः।**
- 'दक्षिणाः प्रतिनुत्ता न प्रतिग्राह्याः' (काठक० २८।४)। **प्रतिनुत्ताः प्रतिग्रहीष्यन्तं प्रति प्रक्षिप्ताः।**

## नृत्
- {प्रतिनृत्}
- नृत् (नृती गात्रविक्षेपे)।
- 'येऽस्मान्पुरोपनृत्यन्त मूढा गौरिति गोरिति। तान् वयं प्रतिनृत्यामः पुनर्गौरिति गौरिति' (भा० शल्य० ५९।७)॥

## पण्
- {प्रतिपण्}
- पण् (पण व्यवहारे स्तुतौ च)।
- 'शुनं नो अस्तु प्रपणो विक्रयश्च प्रतिपणः फलिनं मा कृणोतु' (अथर्व० ३।१५।४)। **प्रत्यानेतुं परद्रव्यस्य परिमाणकल्पनं प्रतिपण इति सायणः।**

## पत्
- {प्रतिपत्}
- पत् (पत्लृ गतौ)।
- 'तान्यनीकानि हंसो यथा मेघमिवापतन्तं धनञ्जयः प्रत्यपतत् तरस्वी' (भा० वि० ६२।६)। **प्रत्यपतत्=वेगेनोपाद्रवत्।**

## पद्
- {प्रतिपद्}
- पद् (पद गतौ)।
- 'यस्य गार्हपत्याहवनीयावन्तरेणऽनो वा रथो वा श्वा वा प्रतिपद्येत' (ऐ० ब्रा० ७।१२)। **प्रतिपद्येत आगच्छेत्।**
- 'पूर्वः कूर्चेन प्रतिपद्यते' (वरम्) (भा० गृ० २।२३)। **प्रतिगच्छतीत्यर्थः।**
- 'अनीकं यातुधानानां समन्तात् प्रत्यपद्यत' (रा० ३।२४।२८)। **प्राप्नोद् इत्य् अर्थः।**
- 'अगस्त्याद् भारताचार्यः प्रत्यपद्यत मे पिता' (भा० सौ० १२।१३)। **उक्तोऽर्थः।**
- 'तद्यूयं पुनः सर्वाः स्वरूपं प्रतिपत्स्यथ' (भा० आदि० २१७।१०)। **प्रतिपत्स्यथ=प्रतिपत्स्यध्वे=प्रतिलप्स्यध्वे।**
- 'प्रायः स्वं महिमानं क्षोभात्प्रतिपद्यते हि जनः' (शा० ६।३१)।
- 'ततः पूरोः सकाशाद्वै स्वां जरां प्रत्यपद्यत' (हरि० १।३०।३६)। **उक्तोऽर्थः।**
- 'वेत्थ यथेमाः प्रजाः। प्रयत्योपि प्रतिपद्यन्ता इति' (श० ब्रा० १४।९।१।२)। **प्रतिपद्यन्ते आवर्तन्ते, पुनराभवन्ति। इह प्रतिपदिः प्रत्यागमनेर्थे।**
- 'तेषामाजिं यतामभिसृष्टानां वायुर्मुखं प्रथमः प्रत्यपद्यत' (ऐ० ब्रा० २।२५)। **प्रत्यपद्यत प्राप्नोत् आसादयत्।**
- 'गत्वा चैवाश्रमं सा तु तापसं प्रत्यपद्यत' (भा० अनु० १२।२३)। **तापसं प्रत्यपद्यत तापसेन संगतवती, समभवत्, सहाशेत। भर्तृत्वेन स्वीकृतवतीति त्वन्ये।**
- 'जघने सर्वसैन्यानां ममाश्वान् प्रतिपादय' (भा० शल्य० १९।३३)। **प्रतिपादय गमय।**
- 'एतेन तूर्णं प्रतिपादयेमान् श्वेतान् हयान्' (भा० वि० ५४।४)। **उक्तोऽर्थः।**
- 'तन्महात्मा महाभागः केतुः सर्वधनुष्मताम्। प्रत्यपादयदाचार्यः प्रीयमाणो धनञ्जयम्' (भा० सौ० १२।५)। **तदस्त्रं ब्रह्मशिरो नाम। प्रत्यपादयत् प्रापयामास।**
- 'ऋतुपर्णं जना राज्ञे भीमाय प्रत्यपादयन्' (भा० वन० ७३।१)। **प्रत्यपादयन् अगमयन्, अनयन्, प्रापयन्।**
- 'स्यन्दनं च बलं चैव समीपं प्रत्यपादयत्' (रा० ६।७॥७)।
- 'अधर्मात्पाहि मां राजन्धर्मं च प्रतिपादय' (भा० आदि० ८२।२१)। **उक्तोऽर्थः।**
- 'सुग्रीवमेव तद्राज्ये राघवः प्रत्यपादयत्' (रा० १।१।७०)। **प्रत्यपादयत् प्रत्यष्ठापयत्।**
- 'यदद्य राजा सुतम् …यौवराज्ये प्रतिपादयिष्यति' (रा० गोरे० २।६।३३)। **उक्तोऽर्थः।**
- 'तद्धनुर्ग्रहणमेव राघवः प्रत्यपद्यत समर्थमुत्तरम्' (रघु० ११।७९)। **अजानादित्यर्थः।**
- 'न किञ्चित्प्रत्यपद्यन्त पुत्रास्ते भरतर्षभ' (भा० भीष्म० ११९।१११)। **नाबुध्यन्त किं कर्तव्यमिति।**
- 'तिमिरे हि कौशिकानां रूपं प्रतिपद्यते दृष्टिः' ( )। **प्रतिपद्यतेऽनुभवति।**
- 'प्रतिपेदे चतुष्पादं धनुर्वेदं नृपात्मजः' (भा० उ० १९२।६१)। **प्रतिपेदे शिशिक्षे, उपयुयुजे।**
- 'यत् पशुं सारमेयं प्रतिपादयसि' (पञ्चत०)। **प्रतिपादयसि मन्यसे।**
- 'अतिप्रियत्वान्नहि मे कातरं प्रतिपद्यते चैतो वालिवधं राम…' (भट्टि० ६।१११)॥ **प्रतिपद्यते प्रत्येति श्रद्धत्ते।**
- 'प्रतिपन्नं पुमांसमपहायाप्रतिपन्नसन्दिग्धाः प्रेक्षावद्भिः प्रतिपाद्यन्ते' (भामत्याम्)। **प्रतिपाद्यन्ते बोध्यन्ते। उक्तमेवार्थमुदाहरणैः प्रतिपादयति। बोधयति स्थापयति, उपपादयति।**
- 'ततः पुत्रवतीमेनां प्रतिपत्स्ये त्वदाज्ञया' (रघु० १५।७३)। **अभ्युपैष्यामि, अङ्गीकरिष्यामीत्याह।**
- 'न साम्ना प्रतिपद्येत यदि गन्धर्वराडसौ' (भा० वन० २४३।१७)।
- 'तं चापि भगवानत्रिः पुत्रवत् प्रत्यपद्यत' (रा० २।११७।५)। **आलिङ्गनमूर्धाघ्रारणादिभिः पुत्रवदङ्गीचकारेत्यर्थः।**
- 'न मासे प्रतिपत्तासे मां चेन्मर्तासि मैथिलि' (भट्टि० ८।९५)। **न प्रतिपत्तासे नाङ्गी कर्तासि।**
- 'मां सुखं प्रतिपद्यस्व दासो भीरु भवामि ते' (भा० वि० २२।१०)।
- 'मन्ये ध्रुवं मयोक्ता सा वचनं प्रतिपत्स्यते' (भा० आदि० १२४।८)।
- 'धारयन्निव चैतस्यै वसूनि प्रत्यपद्यत' (भट्टि० ८।७४)। **प्रत्यपद्यत प्रत्यशृणोत्।**
- 'सर्वे सर्वेषु भूतेषु यथावत् प्रतिपेदिरे' (भा० शां० २२७।६२)। **प्रतिपेदिरे व्यवजह्रुः, व्यवहृतवन्तः, आचेरुः।**
- '(अतिथीन्) महाभागान् अमितधीर् ब्रह्मा लोकपितामहः। दयावान् सर्वेषु भूतेषु यथार्हं प्रतिपद्यते' (भा० सभा० ११।५७)॥ **व्यवहरति आचरति।**
- 'कामाभिभूतः क्रोधाद् वा यो मिथ्या प्रतिपद्यते। स्वेषु चान्येषु वा…' (भा० उ० १२९।३५)॥
- 'स भवान्मातृपितृवद् अस्मासु प्रतिपद्यताम्' (भा० उ० ९५।??५)।
- 'शिष्यवृत्ति समापन्नान् गुरुवत् प्रत्यपद्यत' (भा० आश्रम० २।१२)। **आचरदित्यर्थः। इह प्रतिपदिः सकर्मकः। सत्करणं त्वार्थिकोऽर्थः।**
- 'कथं नु पाण्डवा राजन्प्रतिपत्स्यन्ति कौरवम्' (भा० शल्य० ३०।६७)। **कौरवे व्यवहरिष्यन्ति, तत्र वर्तिष्यन्त इत्यर्थः।**
- 'अभ्युपेत्य च शुश्रूषां यस्तां न प्रतिपद्यते' (नारद०)। **न प्रतिपद्यते न करोति, नानुतिष्ठति, न विधत्ते।**
- 'तात इदानीमिमं वृत्तान्तं श्रुत्वा न जाने किं प्रतिपत्स्यते' (शा० ४)। **किं प्रतिपत्स्यते किमावरिष्यति।**
- 'प्रेषितस्तदेव प्रतिपद्यते' (आप० ध० १।२।७।२५)। **नियुक्तः सन्नियोगमेव कुर्यादित्युक्तं भवति।**
- 'किं पापं प्रतिपत्स्यसे' (रा० २।१२।९०)
- 'स्वधर्मं प्रतिपद्यस्व नाधर्मं वोढुमर्हसि' (रा० १।२३।७)।
- 'परेतकाले पुरुषो यत्कर्म प्रतिपद्यते' (रा० ३।५१।३१)।
- 'प्रतिपत्स्यति बीभत्सुर्भवतश्चौर्ध्वदेहिकम्' (भा० मौ० ६।२३)।
- 'अवहननादि कर्म प्रतिपद्यते' (आप० श्रौ० ७।७।२२।१०)।
- 'सौभद्रे प्रतिपत्तिं कां प्रत्यपद्यन्त मामकाः' (भा० द्रोण० ४६।३)। **किं प्रतिविधानमाचरन्नित्याह।**
- 'तथाहं प्रतिपत्स्यामि ज्ञात्वा तेषां बलाबलम्' (रा० ६।३०।१८)। **आचरिष्यामीत्यर्थः।**
- 'न चायं किञ्चिदस्मासु शत्रुवत् प्रत्यपद्यत' (अवदा० जा० २२।७४)।
- 'स कालयवनश्चापि किं कृष्णे प्रत्यपद्यत' (हरि० २।५७।४)। **कथमाचरन् इत्यर्थः।**
- 'प्रतिपत्स्यति राजा स पिता ते यदनन्तरम्' (भा० उ० १७६।६)।
- 'स्वभाग्यनिन्दां प्रतिपत्स्यते वा' (अवदा० सुत जा०, १२)।
- 'आचक्षध्वं च भीष्माय रूपेण च गुणैश्च माम्। स एव सुमहातेजाः साम्प्रतं प्रतिपत्स्यते' (भा० आदि० १३१।३५-३६)॥ **युक्तमादरिष्यत इत्याह।**
- 'यस्त्वधर्मेण द्रव्याणि प्रतिपादयति ज्येष्ठोपि तमभागं कुर्वीत' (आप० ध० २।१४।१५) **प्रतिपादयति व्यवहरति विनियुङ्क्ते।**
- 'समीक्ष्य कुलधर्मांश्च स्वधर्मं प्रतिपादयेत्' (मनु० ८।४१)। **प्रतिपादयेत् व्यवस्थापयेदिति कुल्लूकः।**
- 'यद्विधम् (अन्नमुच्चावचं) प्रतिपेदे च रामे प्रियहितेऽतिथौ' (रा० २।८७।१४-१५)। **प्रतिपेदे ददौ, उपजहार।**
- 'प्रत्यपादि हरयेऽद्भुता द्युतिः' (पारिजात० १७।२५)। **प्रत्यपादि अदायि, उपहृता।**
- 'ऋणिकस्तं प्रतिभुवे द्विगुणं प्रतिपादयेत्' (याज्ञ० २।५६ मिताक्षरायां नारदवचनम्)। **दद्यादित्यर्थः।**
- 'कर्म वै सफलं कृत्वा गुरूणां प्रतिपादयेत्' (भा० अनु० १६२।४४)। **कर्म=अध्ययनम्। प्रतिपादयेत् दद्यात्। दक्षिणामिति शेषः।**
- 'तत्र यद् रिक्थजातं स्यात्तत् तस्मिन् प्रतिपादयेत्' (मनु० ९।१९०)। **प्रतिपादयेत् समर्पयेत्।**
- 'तदाज्यभागावन्तरेणाहुती प्रतिपादयेत्' (मुण्डकोप० १।२।२)। **उक्तोऽर्थः।**
- 'उच्यमानोपि परुषं नोत्तरं प्रतिपद्यते' (रा० २।१।१०)। **प्रतिपद्यते प्रयच्छति।**
- 'स यदि प्रतिपद्येत यथान्यस्त यथाकृतम्' (मनु० ८।१८३)। **स्वीकृत्य दद्यात्। सत्यमस्ति गृह्यतामिति वदन् कुल्लूकस्तु तात्पर्यमाचष्टे। केवलः प्रतिपदिः प्रतिवचतेऽपि वर्तते। तत्र काश्चिद् दिशो निर्दिश्यन्ते-- तं ह पप्रच्छ स ह न प्रतिपेदे (गो० ब्रा० पूर्व० १।३२)। प्रतिपेदे प्रत्युवाच, प्रतिवचनं ददौ।**
- 'तेभ्यो ह न सर्वमिव प्रतिपत्स्ये' (छां० उ० ५।११।३)। **प्रतिवक्तुं नेशिष्य इत्यर्थः।**
- 'उपोत्तमेन सुहृदो ब्राह्मणस्य शकृत्पिण्डान् पर्वस्वाधाय शकधूमं किमद्याहरिति पृच्छति। भद्रं सुमङ्गलमिति प्रतिपद्यते' (कौ० सू० ५०।१५, १६)। **प्रतिपद्यते प्रतिवक्ति।**
- 'कौन्तेय यदि प्रश्नांस्तान्मयोक्तान्प्रतिपत्स्यसे' (भा० वन० ३१२।२७)। **उक्तोऽर्थः।**
- 'कि प्रतिपद्यते वैदर्भः' (माल० १)। **किमुत्तरमाहेत्याह।**
- 'अथ यत्र प्रतिपद्यते। तच्चतुर्धा पुरोडाशं कृत्वा बर्हिषदं करोति' (श० ब्रा० १।८।१।४०)। **अत्र प्रतिपदिरुच्चैर्व्याहृतौ वर्तते।**
- 'तामनुकृतिं होताऽऽग्निमारुते शस्त्रे वैश्वानरीयेण सूक्तेन प्रतिपद्यते' (नि० ७।२३।२)। **प्रतिपद्यते प्रारभते।**
- 'ओङ्कारः स्वर्गद्वारं तस्माद् ब्रह्माध्येष्यमाण एतदादि प्रतिपद्येत' (आप० ध० १।१३।६)। **प्रतिपद्येत उपक्रमेत। अध्येतुमारभेतेत्यर्थः।**
- 'अत्र बर्हिरादि कर्म प्रतिपद्यते' (भा० श्रौ० ७।६।१)।
- 'साध्वस्मा अस्तु वितथ एष एनस इत्युक्त्वा शास्तुं प्रतिपद्येत' (आप० ध० २।६।२)। **शास्तुं शासितुम्।**
- 'सविचितं विचित्यं दैवप्रश्नेभ्यो राजा दण्डाय प्रतिपद्येत' (आप० ध० २।५।१।२)। **प्रतिपद्येत प्रक्रमेत। दण्डं प्रणेतुं व्यवस्येदित्यर्थः।**
- 'यस्मात्तु लोके दृश्यन्ते क्षमिणः पृथिवीसमाः। तस्माज्जन्म च भूतानां भवश्च प्रतिपद्यते' (भा० वन० २९।३१)॥ **प्रतिपद्यते सम्पद्यते वर्तते जायते।**
- 'भूयिष्ठेन तु राजानः श्रियं भुक्त्वाऽऽयुषः क्षये। तरुणाः प्रतिपद्यन्ते भोक्तुं सुकृतदुष्कृते' (भा० उ० ९७।७)॥ **उक्तोऽर्थः।**
- 'एवमु हास्याग्नेयीभिरेव प्रतिपद्यमानस्य पावमान्योऽनुशस्ता भवन्ति' (ऐ० ब्रा० २।३७)। **प्रतिपद्यमानस्य प्रारभमाणस्येति सायणः। प्रतिपदिः शंसनार्थ इति षड्गुरुशिष्याः।**
- 'अर्थिभ्य प्रतिपाद्यानमनिशं प्राप्नोति वृद्धिं पराम्' (भर्तृ० २।१६)। **प्रतिपाद्यमानं दीयमानम्।**
- 'प्रतिपन्नायां शर्वर्यां संमानितसर्वराजलोकः सुष्वाप' (हर्ष० ७)। **प्रतिपन्नायां प्राप्तायामागतायामवतीर्णायाम्।**
- 'अस्त्रं ततोऽन्यत् प्रतिपन्नमद्य' (भा० कर्ण० ४२।१२)। **प्रतिपन्नं प्राप्तम्।**
- 'अन्यथा प्रतिपन्नास्तु' (भा० आश्व० ३६।२७)। **तिर्यस्थावरादियोनिं प्राप्ता इत्यर्थः।**
- 'अयशो जीवलोके च त्वयाहं प्रतिपादितः' (रा० २।७४।६)। **प्रतिपादितः प्रापितो लम्भितः।**
- 'कच्चिद् द्विषामविदितः प्रतिपन्नश्च सर्वदा' (भा० सभा० ५।३९)। **प्रतिपन्नो विदितवान्, अवेक्षावान्, सावधानः। प्रतियत्त इति पाठे प्रतीकारे यत्नवान् इत्यर्थः।**
- 'लीलयापि यत्सन्तः प्रतिपन्नाः सकृत्क्वचित्' (तन्त्रा० १।६।६९)। **प्रतिपन्नाः स्वीकृतवन्तः, प्रतिज्ञातवन्तः।**
- 'सूत्रार्थद्वयमप्याचार्येण शिष्याः प्रतिपादिताः' (५।१।५० सू० वृत्तौ)। **बोधिताः पाठिताः।**
- 'तच्च श्रुत्वा प्रतिपादितवन्तः प्राड्विवाकाः परस्परस्य तत् तुलादारकदानमिति' (तन्त्रा० १।१७)। **प्रतिपादितवन्तो निर्णीतवन्तः।**
- 'त्वयि सम्यङ् महाबाहो प्रतिपन्ना यशस्विनः' (भा० उ० १२४।३२)। **प्रतिपन्ना व्यवहृतवन्तः।**
- 'वैरे तस्मिन्प्रतिपादिते' (रा० ४।२२।२०)। **प्रतिपादिते कारिते जनिते।**
- 'कृष्ण दिष्ट्या मम प्रीति र्महती प्रतिपादिता' (भा० द्रोण० १४९।८)। **उक्तोऽर्थः। प्रीतिः प्रहर्षः।**
- 'किं करिष्यति पाण्डित्यं वस्तुष्वप्रतिपादितम्' (तन्त्रा० १।१४।१६१)। **अप्रतिपादितमविनियुक्तमनुपयुक्तमव्यापृतम्।**
- 'तथा धर्माहृतेन द्रव्येण तीर्थे प्रतिपन्नेन' (आप० ध० २।६।१६।२४)। **प्रतिपन्नेन प्रतिपादितेन दत्तेन।**
- 'कृतगोपवधूरतेर्नतो वृषमुग्रे नरकेपि सम्प्रति। प्रतिपत्तिरधः कृतैनसः…' (शिशु० १६।८)॥ **अधः प्रतिपत्तिरधः प्राप्तिः। पक्षे प्रतिपत्तिः प्रवृत्तिः पुरुषकारः।**
- 'प्राग्वाससः प्रतिपत्तेरित्येके' (गौ० ध० ९।२३)। **प्रतिपत्तिर्बोधः।**
- 'वागर्थाविव सम्पृक्तौ वागर्थप्रतिपत्तये' (रघु० १।१)।
- 'विद्या शस्त्रस्य शास्त्रस्य द्वे विद्ये प्रतिपत्तये' (हितोप० प्र० ७)।
- 'प्रतिपत्तिविमोहाच्च धर्मस्तेषामनीनशत्' (भां० शां० ५९।१६)। **प्रतिपत्तिविमोहो ज्ञानविलोपः।**
- 'तथापि ते व्यवसायः प्रतिपत्तिनिष्ठुरः' (रघु० ८।६५)। **प्रतिपत्तिर्निश्चयः, निश्चयेन क्रूरः, कर्कशः।**
- 'कैकेय्याः प्रतिपत्तिर्हि कथं स्यान्मम वेदने' (रा० २।२२।१६)। **प्रतिपत्तिरध्यवसायः, बुद्धिः। वेदन इत्यस्य स्थाने गोविन्दराजः पीडन इति पठति।**
- 'पश्यद्भिर्दूरतोऽपायान्सूपायप्रतिपत्तिभिः' (का० नी० सा० १२।९)। **प्रतिपत्तिर्ज्ञानपूर्विका फलप्राप्तिरिति टीका।**
- 'तस्मान्न प्रतिपत्तिस्तु कार्या युक्ता मता मम' (भा० सभा० १६।४)। **प्रतिपत्तिर्बुद्धी राजसूयविषया।**
- 'एवं बुद्धिश्च तेजश्च प्रतिपत्तिश्च भारत। भवन्ति भवकालेषु विपद्यन्ते विपर्यये' (भा० मौ० ८।३२-३३)॥ **प्रतिपत्तिरनागतावेक्षणम्। भवकालो भूतिकालः।**
- 'चिरेणानुगुणं प्रोक्ता प्रतिपत्तिपराङ्मुखी' (भट्टि० ८।९५)। **प्रतिपत्तिरभ्युपगमः स्वीकारः।**
- 'प्रतिपत्तिभेदः' (ऋ० प्रा०  )। **मतद्वैधम्, दर्शनविसंवादः।**
- 'कर्मसिद्धावाशु प्रतिपत्तिमानय' (मुद्रा० ४)। **प्रतिपत्तिः प्रवृत्तिर्वार्ता वृत्तान्त उदन्तः।**
- 'धैर्यात्तु कार्यप्रतिपत्तिदक्षाः कृच्छ्राण्यकृच्छ्रेण समुत्तरन्ति' (अवदा० जा० १४।१०)। **कार्यप्रतिपत्तिः कार्यानुष्ठानं कृत्यनिर्वृत्तिः।**
- 'वयस्य का प्रतिपत्तिरत्र' (माल० ४)। **प्रतिपत्तिर्विधेयम् प्रतिविधेयं वा।**
- 'चन्द्रगुप्तस्य जनपदे नृशंसा प्रतिपत्तिः' (मुद्रा० ६)। **प्रतिपत्तिर्व्यवहारः, परत्र वृत्तिः।**
- 'विषादलुप्तप्रतिपत्तिविस्मितं सैन्यम्' (रघु० ३।४०)। **प्रतिपत्तिरितिकर्तव्यता।**
- 'सौभद्रे प्रतिपत्तिं कां प्रत्यपद्यन्त मामकाः' (भा० द्रोण० ४६।३)। **कां प्रतिपत्तिं कां प्रतिक्रियाम्।**
- 'नाराचैः प्रतिचिच्छेद प्रतिपत्तिविशारदः' (भा० द्रोण० १२१।४३)। **उक्तोऽर्थः।**
- 'इह सात्यकिरित्थम्भूत उक्तः। प्रतिपत्तिविशारदः' (अर्जुनः) (भा० आदि० २२७।१६)।
- 'प्रतिपत्तिविशारदः' (भा० शां० ८०।२८)। **उभयत्र कर्तव्याकर्तव्यविवेककुशल इत्यर्थः।**
- 'तदमुष्म गणित्वस्य तीव्रसेवाश्रमस्य च। प्रतिपत्त्या कतमया तावदानृण्यमाप्नुयाम्' (राज० ३।१६६)॥ **प्रतिपत्तिः प्रतिक्रिया, प्रत्युपकारः, निष्कृतिः।**
- 'तपः प्रभावसिद्धाभिर्विशेषप्रतिपत्तिभिः' (रघु० १५।१२)। **प्रतिपत्तयः संविधाः।**
- 'दुष्टानां प्रतिपत्तिं च कृत्स्नं चैव चिकित्सितम्' (भा० वि० १२।७)। **प्रतिपत्तिर्दोषनिराकरणप्रकार इति नीलकण्ठः। प्रतिविधानमिति शब्दार्थः। वेद्मीति शेषः। नकुलस्योक्तिरियम्।**
- 'छेदो दंशस्य दाहो वा…आयुष्याः प्रतिपत्तयः' (माल० ४।४)। **प्रतिपत्तयः प्रतिपादनोपायाः।**
- 'सामान्यप्रतिपत्तिपूर्वकमियं दारेषु दृश्या त्वया' (शा० ४।१७)। **प्रतिपत्तिरादरः।**
- 'आपातमात्रसौन्दर्यं कुत्र नाम न विद्यते। अत्यन्तप्रतिपत्त्या तु दुर्लभोऽलङ्कृतो जनः' (तन्त्रा० १।१४।१६५)॥ **इह प्रतिपत्तिर्गौरवमाहेति मम भाति।**
- 'भिन्नानि मृन्मयानि प्रतिपाद्यानि' (बौ० १।४।१३।८) **इत्यत्र प्रतिपत्तिर्नाम संस्कारः। कार्योपयुक्तस्योपयुक्तशेषस्य वा वस्तुनो विहितदेशे प्रक्षेपणं प्रतिपत्तिरिति गोविन्दस्वामिवचनम्। स्थावरोदकं तडागादि।**
- 'तत्र तस्याः शाखाया उत्सर्गः प्रतिपत्तिकर्मेति' (लौ० गृ० १८।२) **सूत्रे देवपालः।**
- 'क्लेशायाससहो दक्षश्चारः स्यात् प्रतिपत्तिमान्' (का० नी० सा० १३।२६)। **प्रतिपत्तिमान्=भयस्खलितेष्वाशु प्रतिविधाता।**
- 'द्वापरस्यांशशेषे तु प्रतिपत्तिः कलेरथ' (मात्स्यपु० १४४।२९)। **प्रतिपत्तिः प्रवृत्तिः प्रारम्भ उपक्रमः।**
- 'अपात्रे प्रतिपत्तिश्च पात्रे चाप्रतिपादनम्' (भा० उ० ३३।५९)। **प्रतिपत्तिर्दानम्।**
- 'सत्पात्रे प्रतिपत्तिश्च राजवृत्तं चतुर्विधम्' (का० नी० सा०
१।२०)। **उक्तोऽर्थः।**
- 'तया प्रतिपत्तिकुशलयाऽभिहितः (विटः)। प्रष्टव्यं पृच्छसि' (तन्त्रा० ३।८)। **प्रतिपत्तिः प्रतिवचनदानम्।**
- 'त्वमद्य कृत्यं प्रतिपत्तुमर्हसि' (रा० ३।३४।२५)। **प्रतिपत्तुमनुष्ठातुम्।**
- 'न युक्तं भवताऽस्मासु प्रतिपत्तुमसाम्प्रतम्' (भा० उ० ९१।१९)। **प्रतिपत्तुं व्यवहर्तुमाचरितुम्।**
- 'प्रतिपत्तुमङ्गघटते च न तव नृपयोग्यमर्हणम्' (शिशु० १५।२२)। **प्रतिपत्तुं न घटते स्वीकर्तुं न युज्यत इत्यर्थः।**
- 'न्याय्यः श्रेयोऽभिकामेन प्रतिपत्तुं जनार्दनः' (भा० अनु० १४८।४७)। **प्रतिपत्तुं प्रपत्तुं शरणीकर्तुम्। प्रशब्दस्यार्थे प्रतिः। प्रपत्तिः शरणागतिर्भवति।**
- 'गोष्ठमुपतिष्ठते ऊर्जा वः पश्याम्यूर्जा मा पश्यत इति प्रतिपद्य मयि वो रायः श्रयन्ताम् इत्यन्तेन' (भा० श्रौ० ६।३।१)। **प्रतिपद्य=प्रारभ्य।**
- 'प्रतिपादयिता च तीर्थे' (आप० ध० २।२०।१९)। **तीर्थं गुणवत् पात्रं तत्र प्रतिपादयिता विश्राणयिता दाता।**
- 'अत्र यत् प्रतिपत्तव्यं तन्मे ब्रूहि पितामह' (भा० सभा० ४०।३)। **प्रतिपत्तव्यमाचरितव्यं विधातव्यम्।**
- 'त्वयि सम्यङ् महाबाहो प्रतिपन्ना यशस्विनः। त्वयापि प्रतिपत्तव्यं तथैव भरतर्षभ' (भा० उ० १२४।३२-३३)॥ **प्रतिपत्तव्यं व्यवहर्तव्यम्।**
- 'गुणवते कन्या प्रतिपादनीया' (शा० ४)।
- 'वाच्यार्थपूर्विका तद्वत् प्रतिपत्तस्य वस्तुनः' (ध्वन्या० १।१०)। **प्रतिपत् प्रतिपत्तिर्बोधः।**
- 'पुण्यां प्रतिपदमुद्भावयन्' (अवदा० कुम्भजा०)। **प्रतिपदं बुद्धिम्।**
- 'ब्रह्मैव प्रतिपदं करोति' (तै० सं० १।६।१०।४)। **प्रतिपद् आरम्भः।**
- 'त्रिष्टुभो म इमाः सूक्तप्रतिपद इत्येव विद्यात्' (ऐ० ब्रा० ६।२१)। **मे=शंसितुः। प्रतिपद आदिभूताः।**
- 'वैश्वानराय धिषणामृतावृध इत्याग्निमारुतस्य प्रतिपत्' (ऐ० ब्रा० ५।२)।
- 'पवस्व वाचो अग्रिय इति श्रैष्ठ्यकामः प्रतिपदं कुर्वीत' (जै० ब्रा० १।९१)। **इत्यनुवाकं शंसेदित्यर्थः।**
- 'आज्यस्य प्रतिपदं करोति' (तै० ब्रा० ३।८।१५।२)। **प्रतिपदं प्राथम्यम्।**
- 'निदर्शयित्वा रामाय सीतायाः प्रतिपादने' (रा० ३।७३।१)। **प्रतिपादने प्रापणे (उपायमिति शेषः)।**
- 'त्रेताविमोक्षसमये द्वापरप्रतिपादने' (भा० शां० १४१।१४)। **अनावृष्टिरभूद् घोरेति पूर्वेणान्वयः। द्वापरप्रतिपादने द्वापरप्रारम्भे।**
- 'असंमूढेन चास्त्राणां कर्तव्यं प्रतिपादनम्' (भा० वन० १७३।७४)। **प्रतिपादनं दानम्। अर्जुनं प्रतीन्द्रवचनमिदम्।**
- 'द्रविणोपार्जनं भूरि पात्रे च प्रतिपादनम्' (भा० शां० २३।११)।
- 'धनानामेष वै पन्थास्तीर्थेषु प्रतिपादनम्' (भा० शां० २७०।५)। **उक्तोऽर्थः।**
- 'अग्निमग्निम् इति प्रत्यपादि होत्रा' (ऐ० ब्रा० ४।७)। **प्रत्यपादि प्रारब्धम्।**
- 'कियच्चिरेणार्यपुत्रः प्रतिपत्तिं दास्यतीति' (शा० ३)। **प्रतिपत्तिर्वार्ता।**
- 'भवत्यनिष्टादपि नाम दुःसहान्मनस्विनीनां प्रतिपत्तिरीदृशी' (कु० ५।४२)। **प्रतिपत्तिः प्रवृत्तिराचरणम्।**
- 'न मुष्टिप्रतिसन्धानं न लक्ष्यप्रतिपादनम्' (रा० ६।८९।३०)। **लक्ष्यप्रतिपादनं लक्ष्यभेदनम्।**
- 'यस्मिन्कृष्णो दिवं यातस्तस्मिन्नेव तदाहनि। प्रतिपन्नं कृतयुगमिति प्राहुः पुराविदः' (भा० पु० १२।२।३३)। **प्रतिपन्नं प्रारब्धम्। प्रतिपद् हि चान्द्रमासस्य प्रथमा तिथिर्भवति।**
- 'को धिष्ण्यां प्रति वाचं पपाद' (ऋ० १०।११४।९)। **प्रतिपपाद प्रतिपादति करोति।**

## पा
- {प्रतिपा}
- पा (पा पाने)।
- 'प्रतिपानह्रदान्पूर्णान्' (रा० २।९१।७८)। **भुक्तजरणार्थं यत्पीयते तत् प्रतिपानम्।**
- 'यवागूं प्रतिपीतस्य शोणितं मोक्षयेद् भिषक्' (सुश्रुत० सूत्र० १४।२५)। **प्रतिरानन्तर्य इति डल्लनः। मात्रार्थ इत्यन्ये। यवागूपानानन्तरम् इत्यर्थः। अल्पाया यवाग्वाः पाने सतीति वार्थः।**

## पाल्
- {प्रतिपाल्}
- पाल् (पा रक्षणे णिचि लुगागमः)।
- 'हित्वा त्वदर्शनं किञ्चिद् विघ्नं न प्रतिपालयेत्' (भा० शां० ३६०।७)। **प्रतिपालयेत् प्राप्नुयात्। त्वद्दर्शनं हित्वा तव दर्शनं विना।**
- 'अरिष्टं गच्छ पन्थानं पुत्रान्मे प्रतिपालय' (भा० उ० १३७।२४)। **प्रतिपालय पाहि रक्ष अवेक्षस्व।**

## पिष्
- {प्रतिपिष्}
- पिष् (पिष्लृ संचूर्णने)।
- 'वरुणो ह वै सोमस्य राज्ञोऽमीवाक्षि प्रतिपिपेष तदश्वयत्' (श० ब्रा० ४।२।१।११)। **प्रतिपिपेष ताडयामास प्रजहार।**
- 'पिनाकं प्रतिपिनष्ट्येनेन' (नि० ३।२१)। **प्रतिपिनष्टि चूर्णयति प्रणिहन्ति।**
- 'स त्वा प्रतिपेक्ष्यति' (छां० उ० २।२२।४)। **उक्तोऽर्थः।**
- 'स्फुरतां प्रतिपिष्टानामश्वानां शीघ्रगामिनाम्।…शब्दश्च तुमुलः समपद्यत' (भा० शल्य० २३।७४)। **प्रतिपिष्टानां संघृष्टानाम्। प्रतिविष्टानामिति पाठान्तरम्।**

## पीड्
- {प्रतिपीड्}
- पीड् (पीड अवगाहने)।
- 'सुग्रीवस्य शुभौ मूर्ध्ना चरणौ प्रत्यपीडयत्' (रा० ५।६२।११)। **समधर्षत्, अस्पृशत्।**
- 'विविधानि (गोसहस्राणि) हरिष्यामः प्रतिपीड्य पुरं बलात्' (भा० वि० ३०।१०)। **प्रतिपीड्य बाधित्वा कदर्थयित्वा।**

## पूज्
- {प्रतिपूज्}
- पूज् (पूज पूजायाम्)।
- 'नारदोपि ययौ स्वर्गे दानवैः प्रतिपूजितः' (स्कन्दपु० केदार० ८६।३०)। **दानवैः प्रतिपूजितः=दानवैः प्रत्येकं पूजितः।
- 'प्रतिपूज्य यथान्यायमिदं वचनमब्रुवन्' (मनु० १।१)। **मनुना पूर्वं स्वागतवचनेनासनदानादिना च पूजिताः सन्तस्तस्य पूजां कृत्वेत्यर्थः।**

## पूर्
- {प्रतिपूर्}
- पूर् (पूरी आप्यायने)।
- 'रत्नैर्धनैश्च पशुभिः सस्यैश्चापि पृथग्विधैः। नगरं विषयश्चास्य प्रतिपूर्णस्तदाऽभवत्' (भा० अनु० २।१५)॥ **प्रतिरनर्थकः पूर्ण इत्येवार्थः।**
- 'न तल्लोके द्रव्यमस्ति यल्लोकं प्रतिपूरयेत्। समुद्रकल्पः पुरुषो न कदाचन पूर्यते' (भा० अनु० ९३।४६)॥ **पूर्ववाक्ये प्रतिशब्दः श्रूयते, उत्तरस्मिंश्च तदभावः। समानश्चार्थः। तेन प्रतिशब्दोऽनर्थकः।**

## प्रच्छ्
- {प्रतिप्रच्छ्}
- प्रच्छ् (प्रच्छ ज्ञीप्सायाम्)।
- 'सुभाषितप्रश्नप्रतिप्रश्नैः कालोऽतिवर्तते' (तन्त्रा० ३।४)। **प्रतिप्रश्नः प्रश्ने सति प्रश्नः।**

## पॄ
- {प्रतिपॄ}
- पॄ (पॄ पालनपूरणयोः)।
- 'प्रति वामत्र वरमा जनाय पृणीतमुद्नो दिव्यस्य चारोः' (ऋ० ७।६५।४)। **प्रतिपृणीतं प्रतिदत्तम्।**

## प्लु
- {प्रतिप्लु}
- प्लु (प्लुङ् प्लुवनतरणयोः)।
- 'प्रतिप्लवनमेवाथ…' (रा० १।३।३३)। **प्रतिप्लवनं (सागरस्य) पुनस्तरणम्।**

## फल्
- {प्रतिफल्}
- फल् (फल निष्पत्तौ)।

## बन्ध्
- {प्रतिबन्ध्}
- बन्ध् (बन्ध बन्धने)।
- 'वृक्षे नावं प्रतिबध्नीष्व' (श० ब्रा० १।८।१।६)। **बधानेत्यर्थः। प्रतिशब्दोर्थे विशेषं न करोति धात्वर्थानुवादी।**
- 'प्रतिबध्नाति हि श्रेयः पूज्यपूजाव्यतिक्रमः' (रघु० १।७९)। **प्रतिबध्नाति रुणद्धि व्यवधत्ते।**
- 'स हि बहुश्रुतो बहुदृष्टत्वादनेकविषये मन्त्रार्थे न क्वचित् प्रतिबध्यते' (नि० १।१६।१० इत्यत्र दुर्गः)। **न रुद्धप्रसरो भवतीत्यर्थः।**
- 'वनाय पीतप्रतिबद्धवत्सां यशोधनो धेनुमृषेर्मुमोच' (रघु० २।५)। **प्रतिबद्धः पुनर्बद्धः, पूर्वं विसृष्टः पश्चाद् बद्धः।**
- 'बहलानुरागकुरुविन्ददलप्रतिबद्धमध्यमिव दिग्वलयम्' (शिशु० ९।८)। **प्रतिबद्धमध्यम् प्रत्युप्तमध्यम्।**
- 'प्रायः सर्वाः क्रियास्तस्मिन्प्रतिबद्धाः शरीरिणाम्' (अष्टाङ्ग० सूत्र० १२।७)। **तस्मिन्प्रतिबद्धास्तदायत्ताः, तन्निबन्धनाः, तन्मूलाः।**
- 'नैतेषामित्संज्ञा प्रतिषिध्यतेऽपि तु तत्प्रतिबद्धं कार्यम्' (पा० १।३।९ सूत्रे कैयटः)। **उक्तोऽर्थः।**
- 'स्वरितत्वप्रतिबद्धा हि शब्दानामनुवृत्तिः' (पा० ७।१।३ सूत्रे न्यासः)।
- 'तदन्तरज्ञानमात्रप्रतिबद्धा हि सम्पदः' (तन्त्रा० १।१।३३)। **प्रतिबद्धा निबद्धा आधृताः।**
- 'न प्रतिबद्धं गमयति वक्ति न वा प्रश्नमेकमपि पृष्टः। निगदति न च शिष्येभ्यः कथं स शास्त्रविज्ज्ञेयः' (व० बृ० सं० २।१)॥ **प्रतिबद्धं पिहितं संवृतं गूढं जटिलम्।**
- 'येन च प्रतिबद्धं तद् व्यापकम्' (सां० कौ०)। प्रतिबद्धविनाभूतम्। **मनोहतः प्रतिहतः प्रतिबद्धो हतश्च स इत्यमरः। प्रतिबद्धो मनोहतो भग्नाश इत्यनर्थान्तरम्। प्रयोगस्तु मृग्यः।**
- 'स तपः प्रतिबन्धमन्युना' (रघु० ८।८०)। **प्रतिबन्धो विघ्नः प्रत्यूहोऽन्तरायः।**
- 'सखे दृढप्रतिबन्धो भव' (शा० २)। **प्रतिबन्धो विरोधः।**
- 'न ननाम प्रतिबन्धेन न चावस्कन्दकर्मणा' (हरि० २।४२।४५)। **प्रतिबन्धो रोधः परिवेष्टनम् परिक्षेपः।**
- 'धनुः प्रतिबन्धं भक्षयितुमारब्धः' (तन्त्र० २।३)। **प्रतिबन्धो मौर्वी।**

## बाध्
- {प्रतिबाध्}
- बाध् (बाधृ लोडने, लोडनं प्रतिघातः)।
- 'ततः स्म मागधं संख्ये प्रति बाधेम यद्वयम्' (भा० सभा० १५।२४)। **प्रतिबाधेम प्रतिबाधेमहि प्रतिहन्याम प्रतिप्रहरेम, हिंस्याम।**
- 'तस्थौ च तत्रैव महाधनुष्मान्। शरैस्तदस्त्रं प्रतिबाधमानः' (भा० भीष्म० ८५।२९)॥ **प्रतिबाधमानः प्रतिघ्नन्, वारयन्।**
- 'भविष्यन्ति वने यानि तपोविघ्नकराणि ते। रथेन प्रतिबाधिष्ये तानि सर्वाणि राघव' (रा० २।५२।५०)॥ **उक्तोऽर्थः। सुमन्त्रस्य रामं प्रत्युवितरियम्।**

## बुध्
- {प्रतिबुध्}
- बुध् (बुध अवगमने)।
- 'प्रसुप्तः प्रतिबुध्यते' (मनु० १।७४)। **प्रतिबुध्यते जागर्ति निद्रां जहाति।**
- 'प्रति त्वा दुहितर्दिव उषो जीरा अभुत्स्महि' (ऋ० ७।८१।३)। **प्रत्यभुत्स्महि पश्यामः, त्वयि दृशं प्रेरयामः, उपेता त्वमिति जानीमः।**
- 'प्रति स्तोमैरभुत्स्महि' (ऋ० ४।५२।४)। **स्तोमैस्त्वा त्वां हे उषः प्रत्यभुत्स्महि।**
- 'तदपोहितुमर्हसि प्रिये प्रतिबोधेन विषादमाशु मे' (रघु० ८।५४)।
- 'स्त्रीणामशिक्षितपटुत्वममानुषीषु संदृश्यते किमुत याः प्रतिबोधवत्यः' (शा ५।२२)। **प्रतिबोधो बुद्धिरभ्यूहः।**
- 'संमोहः खलु विस्मयनीयो न प्रतिबोधः' (शा० ६)। **प्रतिबोधः स्मृतिः।**
- 'प्रतिबुद्धापि किं करिष्यामि' (शा० ४)। **प्रतिबुद्धा जागरिता।**
- 'अप्रतिबुद्धोपि चूतप्रसवोऽत्र बन्धनभङ्गसुरभिर्भवति' (शा० ६)। **अविकसितः, अविजृम्भितः, अनुन्मीलितः अविनिद्रितः।**

## ब्रू
- {प्रतिब्रू}
- ब्रू (ब्रूञ् व्यक्तायां वाचि)।
- 'मनश्चिन्मे हृद आ प्रत्यवोचत्' (ऋ० ८।१००।५)।
- 'स एकया पृष्टो दशभिः प्रत्युवाच' (ऐ० ब्रा० ७।१३)।
- 'प्रातर्वः प्रतिवक्तास्मि' (ऐ० ब्रा० ३।२२)। **प्रतिवक्तास्मि पृष्टमाख्यास्यामि, प्रश्नं वक्ष्यामि, प्रतिवचनमुत्तरं दास्यामि।**
- 'स यदि त्वा पृच्छेत् तिस्र इति प्रतिब्रूयात्' (तै० ब्रा० ३।११।८।२)। **उक्तोऽर्थः।**
- 'प्रत्याह यश्चापि नियुज्यमानः' (भा० उ० ३७।२६)। **प्रत्याह प्रत्याचष्टे, निषेधवचनमाह।**
- 'स यदि पितरं वा मातरं वा… किञ्चिद् भृशमिव प्रत्याह' (छां० उ० ७।१५।२)। **प्रतीपं वच आहेत्यर्थः।**
- 'त्वयेदिन्द्र युजा वयं प्रति ब्रुवीमहि स्पृधः' (ऋ० ८।९२।३२)। **प्रतिब्रुवीमहि स्पृधः-अवस्कन्तॄनरातीन् पराणुदेमहीत्याह।**
- 'त्वया युजात्वया सख्या समम्। त्वया प्रतिब्रुवे युजा' (ऋ० ७।३१।६)।
- 'त्वया ह स्विद्युजा वयं प्रति श्वसन्तं वृषभं ब्रुवीमहि' (ऋ० ८।२१।११)। **उक्तोऽर्थः।**
- 'सजातैरिद्धोऽप्रतिब्रुवद्भिः' (अथर्व० ३।८।३)। **इद्धोऽग्निः। अप्रतिब्रुवद्भिरप्रतिकूलवादिभिः।**
- 'एतेन योगः प्रत्युक्तः' (ब्र० सू० २।१।३)। **प्रत्युक्तः प्रत्याख्यातः प्रत्यादिष्टो निरस्तः।**

## भज्
- {प्रतिभज्}
- भज् (भज सेवायाम्)।
- 'इदं रत्नं चोरितचरं राजानं प्रतिभजते पुरा।' **पुरा प्रतिभजते=अचिरेण प्रतिनिवर्त्स्यति प्रतियास्यति। यावत्पुरानिपातयोर्लट्।**

## भा
- {प्रतिभा}
- भा (भा दीप्तौ)।
- 'प्रतिभान्त्यद्य वनानि केतकीनाम्' (घट० १५)। **प्रतिभान्ति भान्ति शोभन्ते। अस्थाने प्रतिः।**
- 'स्त्रीरत्नसृष्टिरपरा प्रतिभाति सा मे' (शा० २।१०)। **प्रतिभाति प्रतीयते, आभासते।**
- 'त्रितं कूपेऽवहितमेतत् सूक्तं प्रतिबभौ' (नि० ४।६।१)। **उक्तोऽर्थः।**
- 'नोत्तरं प्रतिभाति मे।' **न स्फुरति, बुद्धिं नोपैति।**
- 'सा भार्या प्रतिभाति मे' (कथा)। **प्रतिभाति ओपयिकी भाति।**
- 'तमृते पाण्डवश्रेष्ठ वनं न प्रतिभाति मे' (भा० वन० ८०।१२)। **न प्रतिभाति न रोचते।**
- 'कैकेयीसंश्रितं जल्पं नेदानीं प्रतिभाति माम्' (रा० २।६०।१४)। **न माम् प्रतिभाति न मे स्मृतिमुपारोहति, नाहं तं स्मरामि।**
- 'अप्सराः प्रत्यभात्तस्य सा हि चित्ते न देवता' (राज० ३।४१८)। **प्रत्याभात्=आविरभूत्।**
- 'अहो स्वामिनो धर्मशास्त्रं प्रति प्रतिभा' (तन्त्रा० १।९)। **प्रतिभा बोधः। नवनवोन्मेषशालिनी बुद्धिः प्रतिभा।**
- 'प्रतिभामुपसर्गांश्चाप्युपसंगृह्य योगतः' (भा० शां० २४०।२४)। **प्रतिभा सकलशास्त्रार्थभानम्।**
- 'संवत्सरं प्रतीक्षेताऽप्रतिभायाम्' (गौ० ध० २।४।२८)। **वक्तव्यं न प्रतिभातीति तदा।**
- 'देव मम सन्धिविग्रहयानानि त्रीण्यपि न प्रति भान्ति' (पञ्चत० ३।४३ इत्यतोऽनन्तरम्)। **प्रतिभान्ति रोचन्ते।**

## भिद्
- {प्रतिभिद्}
- भिद् (भिदिर् विदारणे)।
- 'स्वप्नकीर्तितविपक्षमङ्गनाः प्रत्यभैत्सुरवदन्त्य एव तम्' (रघु० १९।२२)। **प्रत्यभैत्सुः प्रतिचक्रुः, तिरश्चक्रुः।**
- 'प्रतिभिद्य कान्तमपराधकृतम्' (शिशु० ९।५८)। **प्रतिभिद्य=अधिक्षिप्य=अपोद्य=गर्हित्वा=निन्दित्वा। निराकृत्येति वा।**
- 'दूर्वाप्रवालैः प्रतिभिन्नशोभम्' (कु० ७।७)। **विशेषितशोभम्, उपचितशोभम् इत्यर्थः।**
- 'चन्द्रेण प्रतिभिन्नमौलेः' (कु० ७।३५)। **सङ्गतमुकुटस्य। समर्थे प्रतिः।**

## भू
- {प्रतिभू}
- भू (भू सत्तायाम्)।
- 'प्रति द्युमन्तं सुविताय भूषति' (ऋ० १०।४०।१)। **प्रतिभूषति लेटि सिपि रूपम्। (यान्तं) द्युमन्तं (रथं) प्रतिभूषति=समर्थयति।**
- 'एषा विद्येतरे विद्ये प्रतिभविष्यति' (श० ब्रा० ४।६।७।१६)। **प्रतिभविष्यति तुल्या भविष्यति। प्रतिभवति तस्य ग्रहीतुः स्थाने भवतीति प्रतिभूरिति नारदस्मृतौ भवस्वामी।**
- 'ग्रामेयान्ग्रामदोषांश्च ग्रामिकः प्रतिभावयेत्। तान्ब्रूयाद् दशपायासौ स तु विंशतिपाय वै' (भा० शां० ८७।४)॥ **प्रतिभावयेत् विभावयेत्, उपलभेत, जानीयात्।**
- 'कुलिशं सर्वलोहानामम्भसां शैलसेतवः। अभेद्या प्रतिभाव्यन्ते…' (राज० ६।२७३)। **उक्तोऽर्थः।**
- 'य उ हैवंविदं। स्वेषु प्रतिबुभूषति' (श० ब्रा० १०।३।५।९)। **प्रतिद्वन्द्वीभवितुमिच्छतीत्याह।**
- 'न दुर्बलः प्रातिभाव्यं करोति' (भा० उ० ३३।११०)। **प्रतिभावः प्रतिकूलश्चित्ताभिप्रायः। स एव प्रातिभाव्यम्, विरोध इति क्लिष्टा कल्पना नीलकण्ठस्य। प्रतिभुवो भावः कर्म वा प्रातिभाव्यमिति व्युत्पत्तिस्तु प्रसिद्धेरादर्तव्या। न चार्थासङ्गतिश्शङ्कनीया। दुर्बलस्यासमर्थस्य कृशधनस्य प्रातिभाव्येऽयोगात्।**

## भृ
- {प्रतिभृ}
- भृ (भृञ् भरणे)।
- 'प्रति धाना भरत तूयमस्मै' (ऋ० ३।५२।८)। **शीघ्रमस्मा इन्द्राय धानाः प्रतिभरत उपहरतेत्याह।**

## मन्
- {प्रतिमन्}
- मन् (मनु अवबोधने)।
- 'तदु ह शौनकः कापेयः प्रतिमन्वानः प्रत्येयाय' (छां० उ० ४।३।७)। **तद् (ब्रह्मचारिणो वचः) प्रतिमन्वानो मनसा विमृशन्, प्रतिवक्तुं चिन्तयन्नित्यर्थः।**

## मा
- {प्रतिमा}
- मा (माङ् माने)।
- 'गायत्रेण प्रति मिमीतेऽर्कम्' (ऋ० १।१६४।२४)। **प्रतिमिमीतेऽनुकरोति।**
- 'नराशंसः प्रति शूरो मिमानः' (तै० ब्रा० २।६।८।१)। **प्रतिमिमानः परिच्छिन्दन्।**
- 'असौ वै लोकः प्रतिमैष ह्यन्तरिक्षलोके प्रतिमित इव' (श० ब्रा० ८।३।३।५)। **प्रतिमितः प्रतिबिम्बितः प्रतिफलितः।**
- 'प्रतिमितरविदीपोद्भासिशुभ्रातपत्र०' (राज० ५।४८३)। **उक्तोऽर्थः।**
- 'कासीत् प्रमा प्रतिमा किं निदानम्' (ऋ० १०।१३०।३)। **प्रतिमा प्रतिकृतिः।**
- 'सहस्रस्य प्रतिमासि' (वा० सं० १५।६५)।
- 'यज्ञस्य (सोमः) प्रमाभिमोन्मा प्रतिमा वेद्यां क्रियमाणायाम्' (काठक० ३४।१४)।
- 'अतीव सर्वलोकेषु यशसाऽप्रतिमः सदा' (हरि० १।२६।३)। **अप्रतिमोऽनुपमः। चन्द्रप्रतिमः। चन्द्रोपमः। प्रतिमशब्द उत्तरपदस्थः स्वसदृशे वर्तते।**
- 'वृष्णो वध्रिः प्रतिमानं बुभूषन्' (ऋ० १।३२।७)। **प्रतिमानं तुल्यबलः सपत्नः, अभ्यमित्रीयः।**
- 'आससाद रणे भोजं प्रतिमानं धनुष्मताम्' (भा० द्रोण० ११६।३१)।
- 'सोऽर्जुनेन हतः कर्णः प्रतिमानं धनुष्मताम्' (भा० कर्ण० ८।१८)। **प्रतिमानं ध्वजभूतः।**
- 'प्रतिमानेषु कुम्भेषु दन्तवेष्टेषु चापरे' (भा० कर्ण० २८।३१)। **प्रतिमानं गजकुम्भान्तरालम्। अधः कुम्भस्य वाहित्थं प्रतिमानमधोऽस्य यदित्यमरः।**

## मान्
- {प्रतिमान्}
- मान् (मान पूजायाम्)।
- 'स्विष्ट्याऽभितुष्टानि हि दैवतानि भूतानि वृष्ट्या प्रतिमानयन्ति' (अवदा० यज्ञजा० ८)। **प्रतिमानयन्ति प्रतिपूजयन्ति।**

## मीव्
- {प्रतिमीव्}
- मीव् (मीव स्थौल्ये)।
- 'पश्चाद्वातं प्रति मीवति' (तै० सं० २।४।९।१)। **प्रतिमीवति क्षीणं करोति, क्रशयति। उपसर्गकृतो धात्वर्थबाधः।**

## मुच्
- {प्रतिमुच्}
- मुच् (मुच्लृ मोक्षणे)।
- 'अप्रजस्तामस्वगतामवर्तिम्। उग्र ईशानः प्रति मुञ्च तस्मिन्' (अथर्व० ९।२।३)॥ **प्रतिमुञ्च=मुञ्च। प्रतिशब्दो धात्वर्थानुवादी।**
- 'प्रतिमुञ्चन्ति वत्सान्' (श० ब्रा० ११।१।४।१)। **मुञ्चन्ति विसृजन्तीत्यर्थः। प्रतिरपार्थकः।**
- 'ये त्वां प्रोत्साहयन्त्येते नैते कृत्याय कर्हिचित्। वैरं परेषां ग्रीवायां प्रतिमोक्ष्यन्ति संयुगे' (भा० उ० १२५।१३)॥ **उक्तोऽर्थः।**
- 'परेषामस्मदादीनाम्। तत्स्वीकृत्यानुगृह्णातु देवस्तां प्रतिमुच्य वा' (कथा० ९१।१२)।
- 'अद्य ते पुरुषव्याघ्र प्रतिमोक्ष्ये ऋणं तव' (भा० भीष्म० १०९।२९)। **प्रतिमोक्ष्ये मोक्ष्ये विगणयिष्यामि विनेष्ये शोधयिष्यामि।**
- 'प्रजा रक्षन् परं शक्त्या किल्बिषात्प्रतिमुच्यते' (मनु० १०।११८)। **पापाद्धीयत इत्यर्थः।**
- 'विश्वा रूपाणि प्रति मुञ्चते कविः' (ऋ० ५।८१।२, वा० सं० १२।२)। **प्रतिमुञ्चते बध्नाति आत्मनि धारयतीति सायणः। प्रतिमुञ्चते प्रतिबध्नाति द्रव्येष्वपहत्य शार्वरं तमः प्रकाशयतीति तूवटः। अस्थाने प्रतिशब्दस्य प्रयोग उवटेन। प्रतिमुञ्चतेर्बन्धनमर्थमुदीर्य प्रकाशनेऽर्थे तात्पर्यवचनं दुर्वचम्।**
- 'पिशङ्गं द्रापिं प्रति मुञ्चते कविः' (ऋ० ४।५३।२)। **पिङ्गं वासः परिधत्त इत्यर्थः।**
- 'ब्रह्मज्यस्य प्रति मुञ्च पाशान्' (अथर्व० १३।३।१)। **प्रतिमुञ्च बधान, सिनीहि।**
- 'वरुणो वरुणपाशैः प्रत्यमुञ्चत्' (शां० ब्रा० ५।६)। **उक्तोऽर्थः।**
- 'ये रूपाणि प्रतिमुञ्चमाना असुराः सन्तः स्वधया चरन्ति' (वा० सं० २।३०)। **पितृरूपाणि बध्नन्त आत्मनि दधत आतिष्ठन्तीत्यर्थः।**
- 'त्रिंशत् स्वसार उपयन्ति निष्कृतं समानं केतुं प्रतिमुञ्चमानाः' (तै० सं० ४।३।११।३)। **उक्तोऽर्थः।**
- 'ज्योतिष्मती प्रति मुञ्चते नभो रात्री देवी' (तै० सं० ४।३।११।३)।
- 'छायासु प्रतिमुक्तशष्पकवलं निद्रायते गोकूलम्' (मृच्छ० ८।११)। **प्रतिमुक्तो मुक्तस्त्यक्तः।**
- 'गृहीतप्रतिमुक्तस्य… महेन्द्रनाथस्य' (रघु० ४।४३)। **प्रतिमुक्तोऽपरतन्त्रीकृतः। आमुक्तः प्रतिमुक्तश्च पिनद्धश्चापिनद्धवदित्यमरः।**
- 'भ्रूणहत्याया एवैषा रूपं प्रतिमुच्यास्ते' (व० ध० सू० ५।८)। **प्रतिमुच्य परिगृह्य, आस्थाय।**
- 'तमेकदा मणिं कण्ठे प्रतिमुच्य महाप्रभम्' (भा० पु० १०।५६।१३)। **प्रतिमुच्य बद्ध्वा, आसज्य।**
- 'अमुं तुरङ्गं प्रतिमोक्तुमर्हसि' (रघु० ३।४६)। **प्रतिमोक्तुं मोक्तुं विस्रष्टुम्।**
- 'रक्षोबधान्तो न च मे प्रयासो व्यर्थः स वैरप्रतिमोचनाय' (रघु० १४।४१)। **वैरप्रतिमोचनं वैरनियतिनम्।**

## मुद्
- {प्रतिमुद्}
- मुद् (मुद हर्षे)।
- 'ओषधयः प्रतिमोदध्वमग्निमेतम्' (वा० सं० ११।४७)। **प्रत्युत्थानादिभिः प्रतिहर्षयताग्निम् इत्याह।**

## मुह्
- {प्रतिमुह्}
- मुह् (मुह वैचित्ये)।
- 'परनेयोऽग्रणीर्यस्य स मार्गान्प्रतिमुह्यति' (भा० सभा० ५५।४)। **मार्गेष्वाश्रयणीयेषु विमुह्यतीत्यर्थः। प्रतिः कर्मप्रवचनीयो वा स्यात्।**

## मृज्
- {प्रतिमृज्}
- मृज् (मृजू शुद्धौ)।
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते…न प्रतिमार्ष्टि' (आप० श्रौ० २।३।८।५)। **प्रतिमार्ष्टि अग्रादारभ्य स्पृशति।**

## मृश्
- {प्रतिमृश्}
- मृश् (मृश आमर्शने, आमर्शनं स्पर्शः)।
- 'यस्ते गर्भं प्रतिमृशात्' (अथर्व० ८।६।१८)। **प्रतिमृशात् पीडयेत् (यथा जीवो न जायेत)।**

## मोक्ष्
- {प्रतिमोक्ष्}
- मोक्ष् (मोक्ष उत्सर्गे मुच्लृ मोक्षणे, जसि मोक्षणे इत्यत्र ज्ञापितः)।
- 'न्यायतश्च करादानं स्वयं च प्रतिमोक्षणम्' (का० नी० सा० १४।५४)।

## यज्
- {प्रतियज्}
- यज् (यज देवपूजासंगतिकरणदानेषु)।
- 'आज्येनेतरे प्रतियजन्त आसते' (श० ब्रा० ४।६।८।१९)। **प्रतियजन्तः केनाप्युद्देशेन यजन्तः।**
- 'अत्र वा दिशः प्रतियजेत्' (आप० श्रौ० ७।८।२५।१४)। **प्रतिदिशं यागं कुर्यादित्यर्थः।**

## यत्
- {प्रतियत्}
- यत् (यती प्रयत्ने, यत निकारोपस्कारयोः)।
- 'त्वमिमानि रक्षांसि प्रतियतस्व' (श० ब्रा० ९।२।३।३) **प्रतियतस्व रुन्द्धि, प्रतिकुरु, प्रतिविधेहि।**
- 'कृञः प्रतियत्ने' (पा० २।३।५३)।
- 'उपात् प्रतियत्नवैकृतवाक्याध्याहारेषु च' (पा० ६।१।१३६)। **सतो गुणान्तराधानमाधिक्याय, वृद्धस्य वा तादवस्थ्याय समीहा प्रतियत्नः।**
- 'सुगन्धितामप्रतियत्नपूर्वां बिभ्रन्ति यत्र प्रमदाय पुंसाम्' (शिशु० ३।५४)। **प्रतियत्नस्तु संस्कार इति वैजयन्तीति मल्लिः।**
- 'कृत्वा हि सुमहत्कर्म हत्वा भीष्ममुखान्कुरून्। जयः प्राप्तो यशः प्राग्र्यं वैरं च प्रतियातितम्' (भा० शल्य० ५८।११)॥ **प्रतियातितं निर्यातितं शोधितम्।**
- 'भ्रातॄंस्तान् विपिने त्यक्त्वा वैरमप्रतियात्य च' (भा० वन० ३७।५५)। **अप्रतियात्य अनिर्यात्य।**
- 'अनिर्विदा या विदधे विधात्रा पृथ्वी पृथिव्याः प्रतियातनेव' (शिशु० ३।३४)। **प्रतियातना प्रतिकृतिः। तथा चामरः पठति--प्रतियातना प्रतिच्छाया प्रतिकृतिरिति।**

## यम्
- {प्रतियम्}
- यम् (यम उपरमे)।
- 'यया शूर प्रत्यस्मभ्यं यंसि त्मनमूर्जं न विश्वध क्षरध्यै' (ऋ० १।६३।८)। **प्रतियंसि प्रतियच्छसि, प्रयच्छसि।**

## या
- {प्रतिया}
- या (या प्रापणे, प्रापणमिह गतिः)।
- 'उभा यातं प्रति हव्यानि वीतये।' (ऋ० ८।९०।७)। **प्रतियातम् इतोऽभिमुखमेतम्।**
- 'भानावस्तं प्रतियाते महीध्रम्' (भा० ५।७२१६)। **अस्ताचलमुपेते सति।**
- 'वेगेनापततस्तांस्तु प्रभिन्नानिव वारणान्। पाण्डुपुत्रौ महेष्वासौ प्रतियातावरिन्दमौ' (भा० आदि० १८९।१४)॥ **प्रतियानमिह युयुत्सयाऽभिमुखं गमनम्।**
- 'गयं नृपः कः प्रतियाति कर्मभिः' (भा० पु० ५।१५।९)। **को नृपो गयेन राज्ञा साम्यमुपैतुमर्हतीत्याह भागवतकारः।**
- 'प्रतियानं साम्यप्राप्तिरिति तस्यैककस्योत्प्रेक्षा। या माऽभजन् दुर्जरगेहशृङ्खलाः संवृश्च्य तद्वः प्रतियातु साधुना' (भा० पु० १०।३२।२२)। **तच्छब्दस्तृतीये चरणे पठितं स्वसाधुकृत्यमित्येतत् प्रत्यवमृशति। ततः साधु कर्म युष्माकं साधुत्वेनैव शक्यं निर्यातयितुं न मत्कृतेन यत्नेनेति कवेराशयः कथंचिदुन्नेयो भवति।**

## याच्
- {प्रतियाच्}
- याच् (टुयाचृ याच्ञायाम्)।
- 'गोभिस्तु भक्षितं सस्यं यो नरः प्रतियाचते' (याज्ञ० २।१६१ मिताक्षरायामुद्धृतं नारदवचनम्)। **यावन्मे सस्यं तव गोभिर्भक्षितं तावन्मे प्रतिदीयतामित्यभियुक्त इत्यर्थः।**

## यु
- {प्रतियु}
- यु (यु मिश्रणामिश्रणयोः)।
- 'प्राणानेवास्य प्रतीचः प्रति यौति' (तै० सं० ३।४।८।५)। **प्रतियौति नियच्छति प्रतिरुणद्धि। प्रातिकूल्येन प्रवर्तयतीति तु भट्टभास्करः।**
- 'विष्णोः स्तूपोऽसीति कर्षन्निवाहवनीयं प्रति प्रस्तरमपादत्ते नोद्यौति न प्रयौति न प्रतियौति' (आप० श्रौ० २।३।८।५)। **न प्रतियौति न पश्चात्सारयतीति धर्तस्वामिभाष्यम्। न प्रतिचीनं हरतीति रुद्रदत्तः। सोऽयं शब्दभेदो नार्थभेदः।**
- 'प्रतियुतो वरुणस्य पाशः' (तै० सं० १।४।४५।३)। **प्रतियुतः प्रत्येकं पृथक् कृत इति भट्टभास्करः। तै० ब्रा० २।६।६।४ इत्यत्रापौदं श्रूयते। तत्र प्रतियुतस्त्यत इति सायणः।**

## युज्
- {प्रतियुज्}
- युज् (युजिर् योगे)।
- 'परि ष्वजध्वं दश कक्ष्याभिरुभे धुरौ प्रति वह्निं युनक्त (ऋ० १०।१०१।१०)। **प्रतियुनक्त=प्रतियुङ्क्त बध्नीत।**
- 'ये मदर्थे हताः शूरास्तेषां कृतमनुस्मरन्। ऋणं तत्प्रतियुञ्जानो न राज्ये मन आदधे' (भा० शल्य० ५।४४)॥ **ऋणनिर्यातनं चिन्तयन्नित्यर्थः। ऋणस्य दाता प्रयोक्तोच्यते। ऋणदानं च प्रयोगः। तस्य प्रत्यर्पणं प्रतियोगः।**
- 'दहत्यशेषं प्रतियोगिगर्वम्' (विक्रम० १।११७)। **प्रतियोगी परिपन्थी, शत्रुः। रागप्रतियोगी विरागः। विरोधीत्यर्थः। प्रतियोगिन दृष्ट्वा प्रतियोगी निवर्तते। प्रतियोगिनं सत्प्रतिपक्षम्। तन्मात्रप्रतियोगिकम्। विद्यमानवस्तुमात्रनिरूपितम् इत्यर्थः। यस्याभावः स प्रतियोगी।**

## युध्
- {प्रतियुध्}
- युध् (युध सम्प्रहारे)।
- 'तांश्च स प्रतियुध्यन्वै युद्धे राजा प्रवासितः' (रा० १।७०।२९)। **प्रतियुध्यन् प्रतिपक्षतया युध्यन् (युध्यमानः) इति तिलकः। प्रतिशब्दस्य सार्थकतामन्विष्यन्नेवमाह तिलककारः। अहं तु मन्ये प्रतिरुपसर्गः केवलं सकर्मकतामापादयति धातोरर्थे तु नान्तरं करोति। तथा चोदाहृतिभिर्वक्ष्यमाणाभिर्व्यक्तं भविष्यति।**
- 'विप्ररूपं विधायेदं मन्ये मां प्रतियुध्यसे' (भा० आदि० १९०।२८)।
- 'प्रतियोद्धुं न शक्यो हि मानुषैरिह संयुगे' (भा० अनु० १४८।३१)।
- 'कथं भीष्ममहं संख्ये द्रोणं च मधुसूदन। इषुभिः प्रतियोत्स्यामि' (गीता २।४)। **केवलो युधिरकर्मकः। आह च वृत्तिकारः-- युधिरकर्मकः, अन्तर्भावितण्यर्थः सकर्मको भवति। (पा० ३।२।९५ सूत्रे)। प्रतिपक्षभावस्त्वन्तरेणापि प्रतिशब्दं गम्यत एव।**
- '…धृष्टकेतुं च चेदिपम्। मांसशोणितभृन्मर्त्यः प्रतियुध्येत को युधि' (भा० उ० ८०।१३)॥ **प्रतियुध्येत (तेन) सङ्ग्रामयेत। सोपसर्गको युधिः सकर्मकः।**

## रक्ष्
- {प्रतिरक्ष्}
- रक्ष् (रक्ष पालने)।
- 'विश्वा आशाः प्रति रक्षन्त्वेते' (अथर्व० १०।८।३६)।
- 'अग्नेरनीकमप आविवेशापांनपात् प्रतिरक्षन्नसुर्यम्' (वा० सं० ८।२४)। **असूर्यमसुरस्य मायादिकं प्रतिरक्षन् निवर्तयन्। आत्मानं रक्षन्निति तु शब्दार्थः।**

## रञ्ज्
- {प्रतिरञ्ज्}
- रञ्ज् (रञ्ज रागे)।
- 'व्यवहारेष्वसाध्यानां लोके वा प्रतिरज्यताम्' (प्रतिज्ञा० ३।३)।

## रभ्
- {प्रतिरभ्}
- रभ् (रभ राभस्ये)।
- 'सर्वेणापररात्रेण विरम्य प्रत्यारम्भो न विद्यते' (कौ० सू० १४१।४१)। **प्रत्यारम्भः पुनरारम्भः।**
- 'नह प्रत्यारम्भे' (पा० ८।१।३१)। **चोदितस्यावधीरणे उपालिप्सया प्रतिषेधयुक्तः प्रत्यारम्भः क्रियते--नह भोक्ष्यसे इति वृत्तिः। निषेधयुक्त आरम्भः प्रत्यारम्भ इति सिद्धान्तकौमुद्यां दीक्षितः।**

## रम्
- {प्रतिरम्}
- रम् (रमु क्रीडायाम्)।
- 'रामो हि सर्वलोकस्य हिते प्रतिरतः सदा' (रा० ६।१०४।३७)। **प्रतिरतो निरतः, सहर्षं प्रवृत्तः।**

## रस्
- {प्रतिरस्}
- रस् (रस शब्दे)।
- 'केनास्मत्सिंहनादप्रतिरसितसखो दुन्दुभिर्वादितोऽयम्' (वेणी० १।२२)। **प्रतिरसितं प्रतिश्रुत् प्रतिशब्दः प्रतिध्वनिः।**

## राज्
- {प्रतिराज्}
- राज् (राजृ दीप्तौ)।
- 'अनूपोपवनैः कान्तैः कान्ता (कान्त्या) जनमनोहरा। सतारका द्यौरिव सा द्वारका प्रत्यराजत' (हरि० २।५८।५२)॥ **प्रत्यराजत अशोभताऽऽत्मना।**

## राध्
- {प्रतिराध्}
- राध् (राध साध संसिद्धौ)।
- 'प्रतिरित्सामि जिहिंसिषामि।' (पा० ७।४।५४) **इत्यत्र सनि राधो हिंसायामच इस् वक्तव्य इति वार्तिकम्। प्रतिशब्दो हिंसार्थस्य द्योतकः।**
- 'तस्य ह प्रतिराद्धस्य त्रेधा साधुकृत्या विनश्यति' (जै० ब्रा० १।४६)। **प्रतिराद्धो हिंसितः क्षतः।**
- 'राधो हिंसायाम्' (६।४।१२३) **इत्यत्र राधेर्हिंसार्थः स्वीकृतः।**
- 'द्रव्यापचये त्र्यवरं प्रतिराद्धः' (गौ० ध० ३।४।८)। **प्रतिराद्वोऽभियुक्तः।**
- 'प्रतिराधेन वै देवा असुरान् प्रतिराध्य' (ऐ० ब्रा० ६।३३) **प्रतिराध्य प्रतिकूलमाचर्य, अभिभूय।**

## रु
- {प्रतिरु}
- रु (रु शब्दे)।
- 'एकरुते न शुभं यदि वा स्यादेकरुते प्रतिरौति चिरेण' (व० बृ० सं० ८८।३७)। **प्रतिरौति प्रतिरवं करोति।**
- 'अन्यप्रतिरुता याम्या सोद्बन्धमृतशंसिनी' (व० बृ० सं० ९०।७)। **अन्यया शिवया कृतं रवमनुकृत्य कृतरवा।**

## रुध्
- {प्रतिरुध्}
- रुध् (रुधिर् आवरणे)।
- 'यज्ञश्चेत्प्रतिरुद्ध… स्यादेकेनाङ्गेन यज्वनः' (मनु० ११।११)। **प्रतिरुद्धोऽसम्पन्नोऽसम्पूर्णः।**
- '…भ्रातरं पूर्वजं हि यः। अश्मभिः प्रत्यरौत्सीत्…बिले' (रा० ४।५५।३)॥ **प्रत्यरौत्सीत्=अप्यघात्।**

## रुह्
- {प्रतिरुह्}
- रुह् (रुह बीजजन्मनि)।
- 'छिन्नस्य यदि वृक्षस्य न मूलं प्रतिरोहति' (भा० शां० ६८९६)।
- 'उत्खातप्रतिरोपिताः' (कलमाः) (रघु० ४।३७)। **प्रतिरोपिताः पुना रोपिता रोहिताः।**

## लभ्
- {प्रतिलभ्}
- लभ् (डुलभष् प्राप्तौ)।
- 'इन्द्रात् प्रवृत्तिम्' (रा० ३।६३।२९)। **प्रतिलभ्य=उपलभ्य, ज्ञात्वा।**
- 'प्रतिलभ्य च धर्मात्मा शिष्यं धर्मपरायणम्। वरेण छन्दयामास' (भा० अनु० ४१।३४)। **प्रतिलभ्य अनुभूय, अवेत्य, विज्ञाय।**
- 'पितरि च सुरपुरमुपगते स्वं राज्यं प्रतिलेभे' (अवदा० सुत० जा०)। **प्रतिलेभे=पुनर्लेभे।**

## लिख्
- {प्रतिलिख्}
- लिख् (लिख अक्षरविन्यासे)।
- 'इदमिदानीमनेन प्रतिलिखितम्' (माल० १)। **प्रत्युत्तरं लिखितम्।**

## ली
- {प्रतिली}
- ली (लीङ् श्लेषणे)।
- 'प्रतिलीनस्तदहरासीत्' (शां० गृ० ३।१।१२)।

## वच्
- {प्रतिवच्}
- वच् (वच व्यक्तायां वाचि)।
- 'स तथेत्युक्त्वा प्रत्युक्तः पुनराजगाम' (ऐ० ब्रा० ६।३४)। **प्रत्युक्त आगच्छेतीरित इति षड्गुरुशिष्यः। उक्त प्रतिवचनं प्राप्त इति सायणः।**
- 'न चास्मि प्रतिवक्तव्यः सीतां प्रति कथं चन' (रा० ७।४५।१९)। **प्रतिवक्तव्यो निषेद्धव्यः।**

## वद्
- {प्रतिवद्}
- वद् (वद व्यक्तायां वाचि)।
- 'राज्ञा च प्रत्यवादि सः' (कुम्भकर्णः) (भट्टि० १५।९)। **प्रत्यवादि प्रतिवचनमुक्तः।**
- 'स चापि तत् प्रत्यवदद्यथोक्तम्' (कठोप० १।१५)। **कथितमनुकथितवान्, अन्ववदत्, प्रत्युवचारयत्।**
- 'किंचित् किंचित्प्रतिवदंस्तूष्णीमासं मुहुर्मुहुः' (भा० उ० १३६।१४)। **विरोधिवचनं ब्रुवन् इत्यर्थः।**
- 'इति प्रत्युदिता याम्या दूताः' (भा० पु० ६।२।२१)। **प्रत्युदिताः प्रतिसन्दिष्टाः।**
- 'अप्रतिवादिनी हास्य गृहेषु पत्नी भवति' (ऐ० ब्रा० ३।२४)। **अप्रतिवादिनी=अप्रतिकूलवादिनी।**

## वप्
- {प्रतिवप्}
- वप् (डुवप बीजसन्ताने)।
- 'तान्येव तेन प्रत्युप्यन्ते' (तै० ब्रा० १।२।६।५)। **स्थाप्यन्त इत्यर्थः।**
- '…मौलिमन्तर्गतस्रजम्। प्रत्यूपुः पद्मरागेण प्रभामण्डलशोभिना' (रघु० १७।२३)। **प्रत्यूपुः कृतप्रतिवापं चक्रुः। पद्मरागखचितं व्यदधुः।**
- 'भस्मना शुनः पदं प्रतिवपेत्' (आश्व० श्रौ० ३।१०।१४)। **प्रतिवपेत् अवकिरेत् आकिरेत्, आच्छादयेत्।**
- 'मुकुटप्रत्युप्तमुक्ताकण…बृहद्बाहुः' (राज० ३।५२९)। **मुकुटे प्रत्युप्ता लग्ना मुक्ताकणाः।**
- 'दुर्जारभर्तुरङ्गेषु प्रत्युप्तामिव वल्लभाम्' (अपश्यत्) (राज० ३।५०७)। **प्रत्युप्ताम् दृढमासक्तां सुष्ठु श्लिष्टाम्।**
- 'प्रत्युप्तस्येव दयिते तृष्णादीर्घस्य चक्षुषः' (उत्तर० ३।४६)। **प्रत्युप्तं खचितं बलवद् बद्धम्।**
- 'यथा तिरश्चीनमलातशल्यं प्रत्युप्तमन्तः' (उत्तर० ३।३५)। **अन्तः प्रत्युप्तमन्तर्निखातम्। प्रतीवापः क्वथिते क्षीरादौ तक्रादेर्विक्षेपः, आतञ्चनम्।**

## वस्
- {प्रतिवस्}
- वस् (वस निवासे)।
- 'समुद्रकुक्षिमाश्रित्य प्रतिवसन्त्युत' (भा० वन० १२०।६३)। **आवसथं कृत्वा तिष्ठन्ति।**
- 'देवानामुपरिष्टाच्च गावः प्रतिवसन्ति वै' (भा० अनु० ८१।४)।

## वस्
- {प्रतिवस्}
- वस् (वस आच्छादने)।
- 'यस्त्वां राजन्मया सार्धमजिनैः प्रतिवासितम्' (भा० वन० २७।४)। **प्रतिवासितं संवीतम्।**
- 'यन्नः प्रव्राजयेः सौम्य अजिनैः प्रतिवासितान्' (भा० उ० ३१।१५)। **प्रतिशब्दो धात्वर्थानुवादी।**

## वह्
- {प्रतिवह्}
- वह् (वह प्रापणे)।
- 'इमाः सर्वाः प्रजा अहरहर्गच्छन्त्य एतं ब्रह्मलोकं न विन्दन्त्यनृतेन हि प्रत्यूढाः' (छां० उ० ८।३।२)। **प्रत्यूढा विपरीतं नीताः।**
- 'प्रत्यूढं जन्यंभयम्' (भा० श्रौ० ६।१०।१२)। **प्रत्यूढमपनीतम्।**
- 'तं यजमानस्य दक्षिण ऊरौ प्रत्युह्य' (श० ब्रा० ३।३।३।१०)।

## विद्
- {प्रतिविद्}
- विद् (विद ज्ञाने)।
- 'प्रति त्वा पर्वतिर्वेत्तु' (तै० सं० १।१।६।१)। **प्रतिवेत्तु अनुजानातु मातेव दुहितरमुत्सङ्गस्थाम् इति भट्टभास्करः।**
- 'प्रति त्वादितिर्वेत्तु' (वा० सं० १।१४)। **प्रतिवेत्तु प्रतिगृह्य मदीयेयं त्वगिति जानातु इति महीधरः। जानातु अभिजानातु प्रत्यभिजानातु परिचिनोत्वित्यनर्थान्तरम्।**
- 'ततोऽहं ज्वलमानं (=ज्वलत्) पायसं प्रत्यवेदयम्' (भा० अनु० १५९।२४) **प्रत्यवेदयं न्यवेदयम्।**
- 'सुखं पृष्ट्वा प्रतिवेद्यात्मसंस्थाम्' (भा० उ० ३८।२)। **प्रतिवेद्य निवेद्य उपवर्ण्य।**
- 'गन्धप्रतिवेदी च रूपरसाद्यनुमिनोति' (३।१।३ न्यायभाष्ये)। **प्रतिवेदनमुपलम्भो ज्ञानम्।**

## विद्
- {प्रतिविद्}
- विद् (विद्लृ लाभे)।
- 'स देवेषु न प्रत्यविन्दत्' (ऐ० ब्रा० ४।५)। **स इन्द्रोऽपरं स्वातिरिक्तं शूरं नाप्नोदित्याह।**
- 'पञ्चालराजस्तु विषण्णरूपस्तान् पाण्डवानप्रतिविन्दमानः' (भा० आदि० १९२।१४) **अप्रतिविन्दमानोऽप्रतिलभमानः। अजानान इति तात्पर्यार्थः।**

## विध्
- {प्रतिविध्}
- विध् (विध परिचर्यायां छान्दसः)।
- 'प्रति वां सूर उदित विधेम नमोभिर्मित्रावरुणोत हव्यैः' (ऋ० ७।६३।५)। **प्रतिविधेम सपर्येम वरिवस्येम।**

## विश्
- {प्रतिविश्}
- विश् (विश प्रवेशने)।
- 'स्फुरतां प्रतिविष्टानामश्वानां शीघ्रगामिनाम्' (भा० शल्य० २३।७४)। **प्रतिविष्टानां प्रतिनिविष्टानाम्।**
- 'तद् दक्षिणतः प्रतिवेशतः केशवात् पुरुषात्सीसेन परिस्रुतं क्रीणाति' (श० ब्रा० ५।१।२।१४)। **प्रतिवेशः संनिहितं गृहमुच्यते। तद्वासी च लोके प्रतिवेशीति भण्यते।**
- 'प्रतिवेशोऽसि प्र मा भाहि प्र मा पद्यस्व' (तै० उ० १।४।३)। **प्रतिवेशः श्रमापनयनस्थानमासन्नगृहम्।**
- 'क्षेत्रस्य पतिं प्रतिवेशमीमहे' (ऋ० १०।६६।१३)। **प्रतिवेशः सदेशवर्ती, निकटे वसन्।**
- 'मा ते अग्ने प्रतिवेशा रिषाम' (अथर्व० ३।१५।८, १९।५।५)। **प्रतिशब्दः सान्निध्यवाची। प्रतिवेशाः परिचरणादिना त्वत्प्रत्यासन्नाः।**
- 'हतासो अस्य वेशसो हतासः प्रतिवेशसः' (अथर्व० ४।२३।१२)। **प्रतिवेशसः प्रतिवेशाः। प्रतिवेशिनः।**
- 'प्रतिवेशात् पत्न्यश्नाति' (भा० श्रौ० १३।१६)।
- 'दक्षिणाग्नौ पत्न्याः प्रतिवेशमोदनं पचति' (आप० श्रौ० ८।१०।१०)। **प्रतिवेशं प्रातिस्विकम्।**

## वृत्
- {प्रतिवृत्}
- वृत् (वृतु वर्तने)।
- 'अयं स्राक्त्यो मणिः प्रतीवर्तः' (अथर्व० ८।५।४)। **प्रतीवर्तः प्रतिकूलं प्रतिमुखं वर्तयत्यनेन।**

## वृष्
- {प्रतिवृष्}
- वृष् (वृषु सेचने)।
- 'शरौघेण प्रत्यवर्षं गुरुं तम्' (भा० उ० ७२१५)। **प्रत्यवर्षमभ्यवर्षमभ्यषिञ्चम्।**

## व्यध्
- {प्रतिव्यध्}
- व्यध् (व्यध ताडने)।
- 'प्रत्यविध्यदमेयात्मा किरीटी भरतर्षभ' (भा० भीष्म० ५२।२९)।
- 'स तु बाणैः शितैस्तूर्णं प्रत्यविध्यत मारिष' (भा० द्रोण० ४७।१४)। **प्रत्यविध्यत् परैर्विद्धः सन्नविध्यदित्यर्थः।**
- 'अप्रतिविद्धस्यात्ययः सपादः सप्तविंशतिपणः' (कौ० अ० २।१९।४१)। **अप्रतिविद्धोऽमुद्रितः। अत्ययो दण्डः।**

## शंस्
- {प्रतिशंस्}
- शंस् (शंसु स्तुतौ)।
- 'कथं नु भगवः शस्तं कथमप्रतिशस्तमिति' (श० ११।५।५।१०)। **अप्रतिशस्तम् अप्रतिषिद्धम्।**

## शक्
- {प्रतिशक्}
- शक् (शक्लृ शक्तौ)।
- 'पाण्डवाश्चान्वपद्यन्त प्रतिशेकुर्न सैन्धवम्' (भा० द्रोण० ४३।१८)। **न प्रतिशेकुः प्रतिरोद्धुं नाशक्नुवन्नित्यर्थः।**

## शास्
- {प्रतिशास्}
- शास् (शासु अनुशिष्टौ)।
- 'कृतवानप्रतिशासनं जगत्' (रघु० ८।२७)। (सोऽजः) **जगदनन्यशासनमकरोत्, एकातपत्रं जगतः प्रभुत्वमध्यगमदित्यर्थः।**

## शी
- {प्रतिशी}
- शी (शीङ् स्वप्ने)।
- 'प्रतिशिष्ये जलनिधिं विधिवत्कुशसंस्तरे' (भा० वन० २८३।३२)। **अरिरात्सयोपोषितः सन्वारांनिधेरभिमुखे शयिष्ये यावत्प्रसादमित्याह।**
- 'अनया किलास्मै प्रतिशयिताय स्वप्ने समादिष्टम्' (दशकु०)। **उक्तोऽर्थः।**
- 'सर्वस्य प्रतिशीवरी भूमिस्त्वोपस्थ आधित' (तै० सं० १।४।४०)। **प्रतिशीवरी अभिमुखशायिनीति सायणः। प्रतिशीवरी प्रत्येकं सुखेन शयनाधिकरणभूता। शेतेरौणादिकः क्वरच् इति भट्टभास्करः।**
- 'मा हिंसीस्तत्र नो भूमे सर्वस्य प्रतिशीवरि' (अथर्व० १२।१।३४)।

## शृ
- {प्रतिशृ}
- शृ (शृञ् हिंसायाम्)।
- 'अप्रतिशराय' (ऐ० ब्रा० १।२६)। **अप्रतिघातायेत्यर्थः।**

## श्यै
- {प्रतिश्यै}
- श्यै (श्यैङ् गतौ)।
- 'सन्धारणं मूत्रपुरीषयोश्च सद्यः प्रतिश्यायनिदानमुक्तम्' (सुश्रुत० उत्तर० २४।२)। **वातं प्रति अभिमुखं श्यायो गमनं कफादीनां यत्र स प्रतिश्याय इति जह्लणः। प्रतिशीनः साभिष्यन्दः, सप्रवाहः।**

## श्रि
- {प्रतिश्रि}
- श्रि (श्रिञ् सेवायाम्)।
- 'ब्राह्मण्या जीवपत्न्या जीवप्रजाया अगार एतां रात्रिं प्रतिश्रयेत्' (आश्व० गृ० १।५।२१)। **प्रतिश्रयो नाम परकीयगृहे वास इति हरदत्तः। जीवः पतिर्यस्याः सा जीवपत्नी। तं च सर्वासु वेलासु भक्ष्यभोज्यप्रतिश्रयैः।**
- 'पूजयामास सा कन्या…' (भा० वन० ३०५।३)। **प्रतिश्रयैराश्रयैः शय्यासनाद्यैः।**
- 'प्रतिश्रयं च वासार्थम्' (भा० शां० १६८।३२)। **प्रतिश्रयो गृहं शरणम्।**
- 'चण्डालश्वपचानां तु बहिर्ग्रामात्प्रतिश्रयः' (मनु १०।५१)। **प्रतिश्रयो वसतिः।**
- 'येषां चान्नानि भुञ्जीत यत्र च स्यात्प्रतिश्रयः' (भा० वन० ३।११४७२)। **प्रतिश्रय आश्रयो वासः।**
- 'यत्रसायंप्रतिश्रयाः' (तै० १३।३०)।
- 'नष्टदारधनः सोयं नाट्याचार्येप्रतिश्रयः' (कथा० ५२।२९५)। **अप्रतिश्रयोऽनिकेतः।**
- 'सार्थिकानामेकप्रतिश्रय उषितानां प्रातरुत्थाय प्रतिष्ठमानानां न कश्चित् परस्परं सम्बन्धः' (भाष्ये)। **प्रतिश्रय आवसथः, आवासः। प्रवासिनामाश्रयः।**
- 'भूदीपाश्चान्नवस्त्राम्भस्तिलसर्पिः प्रतिश्रयान्' (याज्ञ० १।२१०)। **उक्तोऽर्थः।**
- 'प्रतिश्रयं प्राप्य समीक्ष्य शून्यम्' (रा० ३।५८।१९)। **प्रतिश्रयमाश्रमपदम्। स्वाश्रमसमीपदेशमिति तु कतकः।**
- 'प्रतिश्रयार्थी तद्वेश्म ब्राह्मणस्य जगाम ह' (भा० आदि० १६५।३)। **प्रतिश्रयार्थी वासार्थी।**
- 'मा त्वविज्ञातशीलाय कश्चिद् दद्यात् प्रतिश्रयम्' (तन्त्रा० १।६।८५)। **प्रतिश्रय आश्रयः। स्यात्सभायां प्रतिश्रय इत्यमरः। आस्पदेपीति स्वामी।**
- 'कथं समुद्रः पूर्णश्च भगीरथप्रतिश्रयात्' (भा० ३।८८२८)। **प्रतिश्रयः साहायकम्। प्रतिश्रितं प्रविष्टम् इति क्षीरस्वामी।**
- 'प्रतिश्रयप्रदानाच्च' (भा० अनु० ६६।२९)। **प्रतिश्रयो गृहनिर्माणार्था भूमिः, वास्तुरित्यर्थः।**
- 'भवांश्चाप्यार्जवपरः पूर्वं कृत्वा प्रतिश्रयम्। राजवृत्तं न लभते…' (भा० अनु० १४८।३७)॥ **प्रतिश्रयं साहाय्यम्।**

## श्रु
- {प्रतिश्रु}
- श्रु (श्रु श्रवणे)।
- 'स यामनि प्रति श्रुधि' (ऋ० १।२५।२०)।
- 'प्रति घोराणां… मरुतां शृण्व आयतामुपब्दिः' (ऋ० १।१६९।७)। **श्रवणमेवार्थः। प्रतिशब्दो धात्वर्थानुवादी।**
- 'चतुष्कृत्वोऽह्वयत। अग्निर्वायुरादित्यश्चन्द्रमाः। ते प्रत्यशृण्वन्' (तै० ब्रा० २।३।६।१-२)। **अशृण्वन्नित्येवार्थः।**
- 'तस्मै ह स्मामन्त्र्यमाणो न प्रतिशृणोति' (श० ब्रा० १।४।१।१०)। **न प्रतिशृणोति न प्रतिवक्ति।**
- 'अथ हैनमृषभोऽभ्युवाद सत्यकाम३ इति भगव इति ह प्रतिशुश्राव' (छां० उ० ४।५।१)। **प्रतिशुश्राव प्रत्युवाच।**
- 'तस्मै दशमं हूतः प्रत्यशृणोत्' (तै० ब्र० २।३।११।१)। **भोः इत्युत्तरं दत्तवान्। दशमं दशमे पर्याये।**
- 'न मे स्वर्गो बहुमतः संमानश्च सुरर्षभैः। त्वया राम विहीनस्य सत्यं प्रतिशृणोमि ते' (रा० ६।११९।१३)॥ **सत्यं ते ब्रवीमीत्याह।**
- 'प्रत्याङ्भ्यां श्रुवः पूर्वस्य कर्ता' (पा० १।४।४०)। **विप्राय गां प्रतिशृणोति दास्यामीति प्रतिजानीते इति वृत्तिः। स तत् कर्म प्रतिशुश्राव दुष्करम्। प्रतिज्ञातवानित्यर्थः।**
- 'ते छात्राः परमम् इति तत्तस्य वचनमयुक्तमपि युक्तमिव प्रत्यश्रौषुः' (अवदा० जा० १२)। ** प्रत्यश्रौषुः स्वीचक्रुः प्रतिपेदिरे।**
- 'अनिर्दिश्य मया भिक्षा ब्राह्मणस्य प्रतिश्रुता' (हरि० १।३०।२४)। **उक्तोऽर्थः।**
- 'स तद्वचः प्रतिश्रुत्य वाक्यमाह विहङ्गमः' (भा० शां० १४६।१५)। **प्रतिश्रुत्य श्रुत्वा।**
- 'तथा स्त्रीषु प्रतिश्रुत्य पौरुषं पुरुषेषु च। कत्थमानोऽभिनिर्याय किमर्थं न युयुत्ससे' (भा० वि० ३९।२२)॥ **प्रतिश्रुत्य प्रतिज्ञाय सशपथं प्रज्ञाप्य।**
- 'अपसृत्याप्रतिश्रुत्य प्रजासंहरणं तदा' (भा० शां० २५८।१५)।
- 'अप्रतिश्रुत्यानङ्गीकृत्याऽनभ्युपेत्याऽननुमत्य। तस्यै प्रतिश्रुत्य रघुप्रवीरस्तदीप्सितम्…' (रघु० १४।२९)। **उक्तोऽर्थः।**
- 'प्रतिश्रवणे च' (पा० ८।२।९९)। **प्रतिश्रवणमभ्युपगमः प्रतिज्ञानम्, श्रवणाभिमुख्यं चेति वृत्तिः। नित्यः शब्दो भवितुमर्हति। देवदत्त भोः किमात्थ इति च तत्र प्रतिश्रवण उदाहरणम्।**
- 'प्रतिश्रवणसंभाषे शयानो न समाचरेत्' (मनु० २।१९६)। **प्रतिश्रवणमाज्ञाङ्गीकरणम्।**
- 'प्रतिश्रवणपूर्वाणि नक्षत्राणि चकार सः' (विश्वामित्रः) (भा० आदि० ७१।३४)
- 'श्रोत्रे द्वे प्रतिश्रवणे द्वे। तस्मात्पुरुषः सर्वा दिशः शृणोति' (षड्विंश० ७।१।२)। **प्रतिश्रवणं श्रोत्रैकदेशविशेषः स्यात्।**
- 'स्त्री चाप्रतिश्राविणी पतिकृतमृणम्' (अग्राह्या) (कौ० अ० ३।११।२३)। **अप्रतिश्राविणी अनङ्गीकारिणी।**
- 'प्रतिश्रुत्याऽभिनादिता' (वाचः) (हरि० ४५८२)। **प्रतिश्रुतिः प्रतिश्रुत् प्रतिध्वानः। स्त्री प्रतिश्रुत् प्रतिध्वान इत्यमरश्च। प्रति प्रथमं शब्दं लक्ष्यीकृत्य श्रूयत इति प्रतिश्रुत्। क्विप्। स्वामी त्वाह--प्रतीपं श्रूयत इति प्रतिश्रुत्।**
- 'मनुष्यसम्भवा वाचो विधर्मिण्यः प्रतिश्रुताः' (भा० वन० ३।३।६)। **प्रतिश्रुता अभ्युपेताः प्रतिपन्नाः। तत्र विवादो नेत्यर्थः। विधर्मिण्यो विरुद्धस्वभावाः, विप्लुतार्थाः। अनृता इत्यर्थः।**

## ष्ठिव्
- {प्रतिष्ठिव्}
- ष्ठिव् (ष्ठिवु निरसने)।
- 'यो ब्राह्मणं प्रत्यष्ठीवन्' (अथर्व० ५।१९।३)। **उपरि निष्ठीवन्नित्यर्थः।**

## सच्
- {प्रतिसच्}
- सच् (षच सेचने सेवने च)।
- 'इत्थं वा इमे ऽस्मानमुष्मिल्ँलोकेऽसचन्त तान्वयमिहो इति प्रतिसचामहा इति' (श० ब्रा० ११।६।१।५)। **प्रतिसचामहै विनिमयेन व्यवहरामहै।**

## सद्
- {प्रतिसद्}
- सद् (षद्लृ विशरणगत्यवसादनेषु)।
- 'उद्वेपते ते हृदयं मनस्तु प्रतिसीदति' (भा० उ० ७५।१८)। **प्रतिसीदति सीदतीत्येकोऽर्थः प्रतिभाति। भारतभावदीपकारस्त्वत्र जोषमास्ते।**

## सिच्
- {प्रतिषिच्}
- सिच् (षिच क्षरणे)।
- 'प्रतिषिक्ता अरातयः' (आप० श्रौ० ७।२०।२)।
- 'अप्रतिषेक्यं स्यात् तेजस्कामस्य' (आप० श्रौ० ६।२।६।४)। **उपरिष्टादब्बिन्दुप्रक्षेपः प्रतिषेक इति रुद्रदत्तः।**

## सिध्
- {प्रतिषिध्}
- सिध् (षिध गत्याम्, षिधू शास्त्रे माङ्गल्ये च)।
- 'प्रतिषेधन्ति राजानो लुब्धा मृगमिवेषुभिः' (भा० शां० २८।९)। **प्रतिषेधन्ति निरुन्धन्ति। निघ्नन्तीत्यर्थः।**
- 'इति शत्रुषु चेन्द्रियेषु च प्रतिषिद्धप्रसरेषु जाग्रतौ' (रघु० ८।२३)। **वारितप्रगतिष्वित्यर्थः।**
- 'प्रतिषेधत्सु चाधर्मान् हितं चोपदिशत्स्वपि' (मनु० २।२०६)। **अधर्मान्प्रतिषेधत्सु मा स्मा करोरित्येवं शासत्सु।**
- 'विश्वेदग्निः प्रति रक्षांसि सेधति' (ऋ० ८।२३।१३)। **दूरमुत्सारयतीत्यर्थः।**

## सृ
- {प्रतिसृ}
- सृ (सृ गतौ)।
- 'दैत्यः प्रत्यसरद् देवं मत्तो मत्तमिव द्विपम्' (हरि०)। **प्रत्यसरद् उपाद्रवत्, अवास्कन्दत्।**
- 'कनकवलयं स्रस्तं स्रस्तं मया प्रतिसार्यते' (शा० ३।१२)। **प्रतिसार्यते प्रतीपं नीयते। ऊर्ध्वं ह्रियत इत्यर्थः।**
- 'शिलैलानतसिन्धूत्थैः सक्षौद्रैः प्रतिसारयेत्' (सुश्रुत० उत्तर० १४।४)।
- 'ततोऽग्निना वा प्रतिसारयेत्' (तां दोषोपहतां बलिम्) (सुश्रुत० उत्तर० १६।७)। **प्रतिसारयेत्=अवघर्षयेत्। दीपयेत्।**
- 'पथ्याफलेन प्रतिसारयेत्तु' (सुश्रुत० उत्तर० १६।४)। **उक्तोऽर्थः।**
- 'क्षौद्रायुतैश्च कटुभिः प्रतिसारयेत्तु' (सुश्रुत० उत्तर० १९।९)। **उक्तोऽर्थः।**
- 'तयोरपाङ्गप्रतिसारितानि… विलोचनानि' (रघु० ७।२३)। **प्रतिसारितानि आततानि।**
- 'श्लक्ष्णपिष्टैः समाक्षीकैः प्रतिसार्योष्णवारिणा। प्रक्षाल्य…।' (सुश्रुत० उत्तर० १३।२)। **प्रतिसार्य=श्रवघृष्य।**
- 'अयं प्रतिसरो मणिर्वीरो वीराय बध्यते' (अथर्व० ८।५।१)। **प्रतिसरति पराङ्मुखं निवर्तत आभिचारिकं कर्मानेनेति प्रतिसरो रक्षासूत्रम्।**
- 'प्रत्यगेनान् प्रतिसरेण हन्मि' (अथर्व० ४।४०।१)। **इह प्रतिसरो रक्षाकर्माह।**
- 'प्रतीचीः कृत्याः प्रतिसरैरजन्तु' (अथर्व० ८।५।५)।
- 'प्रीत्या प्रतिसरा विधेयाऽस्मि ते' (हर्ष० १)। **प्रतिसराऽनुकूला।**
- 'दन्तमांसौष्ठजिह्वानां प्रधानं प्रतिसारणम्' (का० सं० खिल सूति० श्लो० १६०)। **प्रतिसारणमवघर्षणम्।**
- 'सा ते समृद्धिर्यैरात्ता चपला प्रतिसारिणी' (भा० वन० ५१।२७)। **प्रतिसारिणी प्रतीपसारिणी, नीचानुगामिनी।**

## स्कु
- {प्रतिस्कु}
- स्कु (स्कुञ् आप्रवणे)।
- 'स नो वृषन्नमुं चरुं सत्रादावन्नपा वृधि। अस्मभ्यमप्रतिष्कुतः' (ऋ० १।७।६)।
- 'अप्रतिष्कुतः=अप्रतिस्खलितः' (नि० ६।१६।७)।
- 'ईशानो अप्रतिष्कुतः' (अथर्व० २०।७०।१४)। **उक्तोऽर्थः।**

## स्तम्भ्
- {प्रतिष्टम्भ्}
- स्तम्भ् (स्तम्भु रोधने धारणे वा, सौत्रः)।
- 'कायस्य रूपे संयमाद् रूपस्य या ग्राह्या शक्तिस्तां प्रतिष्टभ्नाति' (३।२१ योग-भा०)। **प्रतिष्टभ्नाति धारयति।**
- 'बाहुप्रतिष्टम्भविवृद्धमन्युः' (रघु० २।३२)॥ **प्रतिष्टम्भः प्रतिघातो निश्चेष्टता।**
- 'प्रतिस्तब्धनिस्तब्धौ' (पा० ८।३।११४)। **प्रतिस्तब्धः स्तब्धः। सर्वत्रोदाहृतिषु प्रतिशब्दो नान्तरमर्थे करोति।**
- 'अप्रतिष्टब्धः पाणिना' (आसीत) (आप० ध० १।६।१६)। **पाण्यवलम्बनो नासीतेत्यर्थः। पाणिनिस्तु प्रतिस्तब्ध इत्येव रूपमिच्छति।**

## स्तुभ्
- {प्रतष्टुभ्}
- स्तुभ् (ष्टुभु स्तम्भे)।
- 'स्तोमास्त्वा विचारिणि प्रतिष्टोभन्त्यक्तुभिः' (तै० सं० २।२।१२।९)। **प्रतिष्टोभन्ति प्रत्येकं स्तुवन्ति।**

## स्था
- {प्रतिष्ठा}
- स्था (ष्ठा गतिनिवृत्तौ)।
- 'स्वर्गे लोके प्रतितिष्ठति' (के० उ० ४।९)। **चिरां स्थितिं लभते।**
- 'उदेति च यतः सूर्यो यत्र च प्रतितिष्ठति। तत्सर्वं यौवनाश्वस्य मान्धातुः क्षेत्रमुच्यते' (भा० द्रोण० ६२।११)॥ **प्रतितिष्ठति विश्राम्यति, निम्लोचति, अस्तमेति।**
- 'यावत्सूर्य उदेत्यस्तं यावच्च प्रतितिष्ठति। सर्वं तद्यौवनाश्वस्य मान्धातु: क्षेत्रमुच्यते' (विष्णु पु० ४।२।६५)॥ **अस्तं प्रतितिष्ठतीत्यन्वयः। अस्तं गच्छतीत्यर्थः। शब्दमर्यादया तु नैष लभ्यः। व्यक्तमत्र पाठभ्रंशः।**
- 'ऊने द्वियोजने गत्वा प्रत्यतिष्ठन्त कौरवाः' (भा० शल्य० ५।५०)। **प्रत्यतिष्ठन्त न्यविशन्त।**
- 'उक्तवानसि यद्वाक्यं धर्मार्थसहितं हितम्। न तु तन्निकृतिप्रज्ञे कौरव्ये प्रतितिष्ठति' (भा० उ० १५४।७)॥ **न प्रतितिष्ठति न पदं कुरुते, नास्पदं लभते।**
- 'राज्यं मृत्युभयं त्यक्त्वा प्रत्यतिष्ठन् परान् युधि' (भा० द्रोण० २५।७)। **प्रत्यतिष्ठन् प्रत्यवातिष्ठन्त व्यरुन्धत अयुध्यन्त।**
- 'तद् यदेषामप्सु प्रविद्धानां प्रत्यतिष्ठत्' (श० ब्रा० ६।२।१८)। **प्रत्यतिष्ठत् न्यषीदत्।**
- 'सद्योजाताः पशवः प्रतितिष्ठन्ति, संवत्सरे पुरुषाः' (मै० सं० ४।५।७)। **प्रतितिष्ठन्ति चरणबलेन दृढं तिष्ठन्तीत्याह।**
- 'मधुपर्कं प्रतिग्रहीष्यन्… इति प्रतितिष्ठन् व्रजेत्' (खा० गृ० ४।४।६)। **प्रतितिष्ठन् प्राङ्मुखः तिष्ठन्।**
- 'यो वाऽप्रतिष्ठितो वज्रमुद्यच्छति' (श० ब्रा० १।१।१।१८)। **प्रतिष्ठितः (सन्) दृढं भूमौ पादावाधायेत्यर्थः।**
- 'तपसि सर्वं प्रतिष्ठितम्' (तै० ब्रा० १०।६३।१)। **प्रतिष्ठितं प्रतिबद्धम् आधृतम्।**
- 'स्त्रीधनं दुहितॄणामप्रत्तानामप्रतिष्ठितानां च' (गौ० ध० ३।१०।२२)। (याज्ञ० २।११७) **इत्यत्र च मिताक्षरायां गौतमीयमित्युद्धृतम्। अप्रतिष्ठिता या ऊढा अनपत्या निर्धना भर्तृगृहे याभिः प्रतिष्ठा न लब्धा।**
- 'प्रतिष्ठितेऽहनि सन्ध्यामुपासीत' (कौ० अ० १।१९।१७)। **प्रतिष्ठितेऽवसिते।**
- 'सूर्येऽस्ताचले विश्रमं गते सति। स शिक्षकाणां धुरि प्रतिष्ठापयितव्य एव' (माल० १।१६)। **स्थापनेन सत्कर्तव्य इत्यर्थः।**
- 'पर्यङ्कमग्र्यास्तरणं नानारत्न-विभूषितम्। तदपीच्छति वैदेही प्रतिष्ठापयितुं त्वयि' (रा० २।२२।९)। **प्रतिष्ठापयितुं निवेदयितुं प्रदेष्टुम् अर्पयितुम्।**
- 'धर्मो बिम्बस्य जगतः प्रतिष्ठा' (महाना० उ०)। **आधार इत्यर्थः।**
- 'अपौरुषेयप्रतिष्ठम्' (मालती० ९)। **उक्तोऽर्थः।**
- 'लोकस्य नाभि र्जगतः प्रतिष्ठा' (भा० शां० २४५।२७)।
- 'असत्यमप्रतिष्ठं ते जगदाहुरनीश्वरम्' (गीता० १६।८)।
- '…द्वे प्रतिष्ठे कुलस्य नः। समुद्रवसना चोर्वी सखी च युवयोरियम्' (शा० ३।१८)। **उदितचर एवार्थः।**
- 'अप्रतिष्ठे रघुज्येष्ठे का प्रतिष्ठा कुलस्य नः' (उत्तर० ५।२५)। **प्रतिष्ठा स्थैर्यं सातत्यं नैरन्तर्यम्, अविच्छेदः।**
- 'अगाधसत्त्वो मगधप्रतिष्ठः' (रघु० ६।२१)। **प्रतिष्ठा निवासभूतो देशः।**
- 'चलाचलेति द्विविधा प्रतिष्ठा जीवमन्दिरम्' (भा० पु० ११।२७।१३)। **प्रतिष्ठा संस्कारपूर्विका स्थापना।**
- 'अहोरात्राणि प्रतिष्ठा' (बृह० उ० १।१।१)। **प्रतिष्ठा पादः। द्विप्रतिष्ठो मनुष्यः। द्विपादित्यर्थः।**
- 'औत्सुक्यमात्रमवसादयति प्रतिष्ठा' (शा० ५।६)। **प्रतिष्ठा सर्वोत्कृष्टं गौरवम्।**
- 'अप्लवेऽम्भसि मग्नानामप्रतिष्ठे निमज्जताम्' (भा० सभा० ७१।३)। **अप्रतिष्ठेऽगाधे।**
- ' वंशप्रतिष्ठानकराः सर्वभूतेषु विश्रुताः' (पुत्राः) (रा० १।११।१८)। **प्रतिष्ठानं प्रतिष्ठा स्थैर्यम् प्रबन्धोऽनुवृत्तिः सन्तानः।**
- 'तस्माद् वयः पुच्छेन प्रतिष्ठायोत्पतति पुच्छेन प्रतिष्ठाय निषीदति' (पञ्च० ब्रा० ५।१।१७)। **प्रतिष्ठाय आश्रयमवष्टभ्य।**

## स्ना
- {प्रतिष्णा}
- स्ना (ष्णा शौचे)।
- 'सूत्रं प्रतिष्णातम्' (पा० ८।३।९०)। **शुद्धमित्यर्थः। सूत्रादन्यत्र प्रतिस्नातमित्येव। अपि सुस्नातो भवान्। बाढं प्रतिस्नातोस्मि।**

## स्मृ
- {प्रतिस्मृ}
- स्मृ (स्मृ चिन्तायाम्)।
- 'प्रतिस्मृत्याथ जग्राह पादौ मूर्ध्नि कृताञ्जलिः' (भा० अनु० ११८।१)। **स्मृत्वेत्येवार्थः। अनर्थकः प्रतिः।**

## स्वन्
- {प्रतिस्वन्}
- स्वन् (स्वन शब्दे)।
- 'स शब्दः…। प्रतिसस्वान तत्रैव कुरुपाण्डवयोर्बले' (भा० द्रोण० १०३।४७)। **प्रतिसस्वान प्रत्यश्रूयत, प्रतिश्रुद्रूपेणाऽश्रूयत।**

## हन्
- {प्रतिहन्}
- हन् (हन हिंसागत्योः)।
- 'खले न पर्षान् प्रतिहन्ति भूरि' (ऋ० १०।४८।७)।
- 'यो वा हतो न प्रतिहन्ति धैर्यात्' (भा० शां० २९९।१७)। **प्रतिहन्ति प्रतिकुर्वाणो हन्तीत्यर्थः।**
- 'न च प्रतिजघानास्य स गतिं पर्वतोत्तमः' (भा० शां० ३३३।१२)। **प्रतिजघान रुरोध।**
- 'विघ्नैः पुनः पुनरपि प्रतिहन्यमानाः प्रारब्धमुत्तमगुणा न परित्यजन्ति' (भर्तृ० १।७२)। **उक्तोऽर्थः।**
- 'प्रतिघ्नानाऽश्रुमुखी' (अथर्व० ११।९।७)।
- 'प्रतिघ्नानाः सं धावन्तूरः पटूरवाघ्नाना' (अथर्व० ११।९।१४)। **प्रतिहतममङ्गलम्। वारितमस्त्वित्यर्थः।**
- 'कुतुहलगर्भः प्रतिहतो न मे तर्कः प्रसरति' (शा०)। **प्रतिहतो रुद्धः।**
- 'इमास्ता मन्मथवतां हिताः प्रतिहता दिशः' (रा० ४।२८।१३)। **प्रतिहता उपहताः, मालिन्यमुपगताः, मेघै रुद्धा इत्यनर्थान्तरम्।**
- '…द्युमन्तं रुक्मिणीसुतः। प्रतिहत्य प्रत्यविध्यत्' (भा० पु० १०।७७।२)॥
- 'प्रायश्चित्तं च वेत्थ त्वं प्रतिघातं च सर्वशः' (भा० वन० १६८।६८)। **परास्त्रेणाभिभूतस्य स्वास्त्रस्योद्दीपनं प्रतीघातः।**
- 'श्रूयतां च प्रतीघातान्यै र्न शक्नुम हिंसितुम्' (भा० अनु० १३१।७)। **प्रतीघाता रोधका अर्थाः।**
- 'सापत्नं प्रतिघं त्यक्त्वा' (स्कन्द० का० ४।१९।३०)। **सापत्नः प्रतिघः सपत्ने वैरं क्रोधो वा।**
- 'विदन्वान्वै भार्गव इन्द्रस्य प्रत्यहन्' (पञ्च० ब्रा० १३।११।२०)। **इन्द्रस्य साहाय्येन (शत्रून्) प्रत्यहन् पराणुदत्, दूरमदसारयत्।**
- 'तिग्मं न क्षोदः प्रति घ्नन्ति भूर्णयः' (ऋ० ८।२५।१५)। **प्रतिध्नन्ति प्रतिरुन्धन्ति वारयन्ति।**
- 'सृके यत्त्वा प्रत्यहन् देव एकः' (ऋ० १।३२।१२)। **सृके वज्रे। प्रत्यहन् प्रतिकूलत्वेन प्रहृतवान्।**

## हर्य्
- {प्रतिहर्य्}
- हर्य् (हर्य गतिकान्त्योः )।
- 'प्रति सूक्तानि हर्यतम्' (ऋ० १।९३।१)। **प्रतिहर्यतं प्रतिकामयेथाम्।**

## हु
- {प्रतिहु}
- हु (हु दानादनयोः)।
- 'अथ यदाधिगच्छेत् प्रतिजुहुयात्' (गो० गृ० १।९।२२)। **सायमादिकालं प्रतीक्ष्य जुहुयादित्यर्थः।**

## हृ
- {प्रतिहृ}
- हृ (हृञ् हरणे)।
- 'आज्ञां प्रत्यहरच्चापि कृतज्ञैः पुरुषैः सदा' (भा० आश्रम० ३।४)। **प्रत्यहरत् अवागणयत्। वृकोदरः कर्ता।**
- 'अग्ने यत्ते हरस्तेन तं प्रतिहर' (अथर्व० २।१९।२)। **प्रतिहर संहर।**
- 'अथ यत्प्रतिहर्ता प्रतिहरति' (शां० ब्रा० १७।७)। **स्वेनोच्चार्यं शस्त्रं व्याहरति।**
- 'राज्ञः प्रतिहारयामास श्रेष्ठी पुनर्द्रष्टुमिच्छति देवमिति' (अवदा० जा० २०)। **प्रतिहारयामास प्रतिहारेणात्मानं राज्ञे निवेदयामास।**
- 'अमर्षवशमापन्ना वैरं प्रतिजिहीर्षवः' (भा० स्त्री० ११।१४)। **प्रतिजिहीर्षवः प्रतिचिकीर्षवः।**
- 'स हतो भीमसेनेन वैरं प्रतिजिहीर्षता' (भा० स्त्री० १३।१०)।
- 'इमानि भूतान्यन्नमेव प्रतिहरमाणानि जीवन्ति' (छां० उ० १।११।९)। **प्रतिहरमाणानि प्रत्याहरन्ति।**
- 'तस्मादश्वो रश्मिना प्रतिहृतो भूयिष्ठं रोचते' (श० ब्रा० १३।२।७।९)। **प्रतिहृतो बद्धः।**
- 'कः स्थितः प्रतिहारो मे कस्याज्ञां सम्प्रतीक्षते' (रा० १।७३।१४)। **प्रतिहारो द्वाःस्थो द्वारपालः। अत्र येन राजागमनं प्रतिबध्यत इति शेष इति तिलकः। तेन प्रतीयते प्रतिहरणं प्रविशज्जनवारणं भवति। स्वाम्यप्यत्रानुकूलो यदाहामरोद्घाटने--प्रतिह्नियन्ते प्रतिरुध्यन्तेऽनेनेति प्रतीहारः।**
- 'द्वारि तिष्ठ महाबाहो प्रतिहारं विसर्जय' (रा० ७।१०३।१३)। **उक्तोऽर्थः।**
- 'रेभ्यसगोत्रः काञ्चुकीयः प्राप्तः…वसुन्धरा नाम वासवदत्ताधात्री च प्रतीहारमुपस्थितौ' (स्वप्न० ६)। **प्रतीहारो द्वारम्।**
- 'प्रतिहाररक्षी' (सुनन्दा) (रघु० ६।२०)। **प्रतिहारो द्वारम्।**
- 'आर्य, अदेशकालः प्रतिहारस्य' (स्वप्न० ५)। **इह प्रतिहारस्य द्वाःस्थस्य कर्म प्रतिहार उक्तः। स चागन्तुकस्य राजानं दिदृक्षोरागमननिवेदनम्।**
- 'सम्प्राप्यैते महात्मानो राघवस्य निवेशनम्। विष्ठिताः प्रतिहारार्थं हुताशनसमप्रभाः' (रा० ७।१।७)॥ **प्रतिहारार्थमागमो नो निवेद्यतामित्येतदर्थम्।**
- 'व्यतिष्ठत तदा सुमन्त्रं पितुर्महात्मा प्रतिहारणार्थम्' (रा० २।३३।३०)। **महात्मा रामः। उक्तोऽर्थः।**
- 'प्रतिहर्तर्या देवता प्रतिहारमन्वायत्ता, तां चेदविद्वान् प्रतिहरिष्यसि' (छां० उ० १।११।८)। **प्रतिहर्ता उद्गातृनामकस्य ऋत्विजः सहायः। तेनोच्चार्यं शस्त्रं प्रतिहारः। प्रतिहारो मायाकारः। तस्य कर्म प्रातिहार्यम्।**
- 'कुर्याममुं नृपमहं प्रातिहार्यं समाचरन्' (राज० ८।११)। **मायाकारस्तु प्रातिहारिक इत्यमरः। प्रतिहरणं (प्रतिहारः) व्याजः प्रयोजनमस्येति स्वामी।**
- 'चराचरस्य स्रष्टारं प्रतिहारमेव च' (भा० द्रोण० ८०।४६)। **प्रतिहर्ता संहर्ता प्रतिसंहर्ता।**
- 'दैवीनां मानुषीणां च प्रतिहर्ता त्वमापदाम्' (रघु० १।६०)। **प्रतिहर्ता वारयिता।**
- 'एष वै तत्र वैदेह्या विहगः प्रतिहारकः' (रा० ४।१।५६)। **प्रतिहारकोऽपहारको वियोजकः।**
- 'मनसा हिङ्करोति मनसा प्रस्तौति मनसोद्गायति मनसा प्रतिहरति' (पञ्च० ब्रा० ४।९।९)। **प्रतिहरति प्रतिहारं साम गायति।**

