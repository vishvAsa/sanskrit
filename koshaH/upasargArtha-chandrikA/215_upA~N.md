+++
title="२१५ उपाङ् (उप+आङ्)"

+++

## अज्
- अज् (अज गतिक्षेपणयोः)।
- 'आ सखायः सबर्दुघां धेनुमजध्वमुप नव्यसा वचः' (ऋ० ६।४८।११)। **उपाजध्वम् उपागच्छत।**

## इ
- इ (इण् गतौ)।
- 'धेनुर्वागस्मानुप ष्टुतैतु' (ऋ० ८।१००।११)। **सुष्ठु स्तुता धेनुर्वागस्मान् उपैतु उपागच्छतु इत्युक्तं भवति।**
- 'ऋतं वर्षिष्ठमुप गाव आगु' (ऋ० ३।५६।२)।
- 'तदुताप्याहुः साम्नैनमुपागादिति साधुनैनमुपागादित्येव' (छां० उ० २।१।२)।
- 'त आ यन्तु प्रब्रुवाणा उपदेम्' (अथर्व० १।७।५)। **उक्तोऽर्थः।**
- 'गान्धर्वेण विवाहेन मामुपैहि वराङ्गने' (भा० आदि० १७२।१९)। **उपैहि मिथुनी भव।**

## कृ
- कृ (डुकृञ् करणे)।
- 'लोके यशः स्फीतमुपाकरोतु' (भा० वन०)। **उपाकरोतु आहरतु, प्राप्नोतु।**
- 'रोहिण्यां छन्दांस्युपाकुर्यात्' (आप० श्रौ० ७।१२।६)। **संस्कारपूर्वकं वेदाध्ययनमारभेतेति सूत्रार्थः।**
- 'ग्रहं वा गृहीत्वा चमसं वोन्नीय स्तोत्रमुपाकुर्यात्' (तै० सं० ३।१।२।८)। **उपाकुर्यात् उपक्रमेत।**
- 'व्रतानि व्रतपतय उपाकरोम्यग्नये' (कौ० सू० ४२।१७)। **उक्तोऽर्थः।**
- 'परागेव स्तोत्रमुपाकरोति' (श० ब्रा० ४।२।५।७)। **उपाकरोति पठति।**
- 'उप ते गा इवाकरम्' (ऋ० १०।१२७।८)। **उपेत्य स्तुतिभिरभिमुखी करोमीत्यर्थ इति सायणः।**
- 'व्यञ्जनार्थं च सौमित्रे गोसहस्रमुपाकुरु' (रा० २।३२।२१)। **उपाकुरु देहि।**
- 'उपाकुरुष्व तद्राजंस्तस्मान्मुच्यस्व संकटात्' (भा० वन० २७७।२१)। **उक्तोऽर्थः।**
- 'येनैव राजन्नर्थेन तदेवास्मा उपाकुरु' (भा० उ० ८७।१५)। **उपाकुरु अर्पय।**
- 'यदा वा अध्वर्युरुपाकरोति वाचैवोपाकरोति' (ऐ० ब्रा० २।१५ )। **उपाकरोत्यभिसम्बोधयति प्रेषयति।**
- 'सोऽन्यद् वृत्तमुपाकरिष्यमाणः' (श० ब्रा० १४।७।३।१)। **उपाकरिष्यमाण आरप्स्यमानः।**
- 'यत्तत्पूर्वमुपाकुर्वन्नस्त्रं मामब्रवीत्कृपः' (भा० द्रोण० १४७।२४)। **उपाकुर्वन् अध्यापयन्, ग्राहयन्, अभिविनयन् (अस्त्रे), शिक्षयन्।**
- 'उपाकृतेषु पवमानेष्बोदृचः' (ऐ० ब्रा० ५।३३)। **उपाकृतेषु प्रारब्धेषु प्रक्रान्तेषु। उदृक् समाप्तिः।**
- 'अनुपाकृतवेदस्य कर्तव्यो ब्रह्मयज्ञकः' (वीरमित्रोदये पृ० ४३९ समुद्धृतं जैमिनिवचनम्)। **अनुपाकृतवेदो विधिवदनारब्धवेदाध्ययनः। उपाकृतः पशुरसौ योऽभिमन्त्र्य ऋतौ हत इत्यमरः। उपामन्य क्रियते हन्यत इत्युपाकृत इति स्वामी।**
- 'तस्मा उपाकृताय नियोक्तारं न विविदुः' (ऐ० ब्रा० ७।१६)। **बहिर्युक्तया प्लक्षशाखया मन्त्रपुरःसरं समुपस्पृश्य स्वीकार उपाकरणम् इति तत्र याज्ञिकाः।**
- 'अनुपाकृतमांसानि देवान्नानि हवींषि च' (मनु० ५।७)। **पशुयागादौ मन्त्रबहुलेन पशोः स्पर्शनमुपाकरणम्। तद्रहितः पशुरनुपाकृतस्तस्य मांसानि।**
- 'उपाकृतं शशमानं यदस्थात् प्रियं देवानामप्येतु पाथः' (अथर्व० २।३४।२)। **उपाकृतमानीतमाहृतं प्रापितम्।**
- 'दृष्ट्वा च सर्वान् मञ्चानुपाकृतान्' (वि० पु० ५।२०।२४)। **उपाकृतान् विधिवत् स्थापितान्।**
- 'साक्षाद्रामेण यो बाल्ये धनुर्वेद (सप्तम्यन्तम्) उपाकृतः' (भा० कर्ण० २।१३)। **उपाकृतोऽभिविनीतः, शिक्षितः (धनुर्वेदम्)।**
- 'उपाकृत्य तु वै विद्यामाचार्येभ्यो नरर्षभाः। प्रयच्छन्तीह ये कामान्देवत्वमुपयान्ति ते' (भा० द्रोण० १४७।२१-२२)॥ **उपाकृत्य उपादाय।**
- 'श्रावण्यां प्रोष्ठपद्यां वाप्युपाकृत्य यथाविधि' (मनु० ४।९५)।
- 'श्रावण्यां पौर्णमास्यामध्यायमुपाकृत्य मासं प्रदोषे नाधीयीत' (आप० ध० १।९।१)। **विधिवदुपाकर्म कृत्वेत्युक्तं भवति।**
- 'शिबिः…प्राणान् प्रियस्य तनयस्य च। ब्राह्मणार्थमुपाकृत्य' (भा० अनु० १३७।४)। **उयाकृत्य दत्त्वा।**
- 'तदुपाकर्तुमिच्छामि मन्यसे यदि पार्थिव' (भा० वन० ७७।१७)। **उपाकर्तुं दातुम्।**
- 'सोमे च ग्रहं गृहीत्वोपाकरणात्' (का० श्रौ० ३।३।१७)। **सोमरसाधारभूतः पात्रविशेषो ग्रहः। उद्गातृभिः क्रियमाणस्य स्तोत्रस्य प्रारम्भ उपाकरणमिति विद्याधरकृता वृत्तिः।**
- 'अथातोऽध्यायोपाकरणम्' (आश्व० गृ० ३।५।१)। **अध्यायस्य वेदाध्ययनस्योपाकरणं प्रारम्भो येन कर्मणा तदध्यायोपाकरणम्।**
- 'पुरा प्रातरनुवाकस्योपाकरणात्' (छां० उ० २।२४।३) **उक्तोऽर्थः।**
- 'एतानि सर्वाणि स्यानानि तूर्णमुपाकुरुषे' (नि० ५।२५।२)। **उपेत्याभिमुख्येन कुरुष इत्यर्थः।**

## क्रम्
- क्रम् (क्रम पादविक्षेपे)।
- 'ततः सत्त्वान्युपाक्रामन्बहूनि' (भा० वन०)। **उपाक्रामन् उपरि पतन्।**
- 'पश्चात्तप्यसे तदुपाक्रम्य वाक्यम्' (भा० सभा० ५६।१५)। **उपाक्रम्य संस्मृत्य।**

## ख्या
- ख्या (ख्या प्रकथने, चक्षिङ आदेशो वा)।
- 'यदुताहं त्वया पृष्टो वैराजात् पुरुषादिदम्। यथासीत्तदुपाख्यास्ये प्रश्नानन्यांश्च कृत्स्नशः' (भा० पु० २।९।४५)॥ **उपाख्यास्य वर्णयिष्ये प्रतिवक्ष्ये।**
- 'ज्ञानविज्ञानयुक्तानां निरुपाख्या निरञ्जना। कैवल्या या गतिर्देव परमा सा गति र्भवान्' (भा० अनु० १६।६४)॥ **निरुपाख्या द्रष्टुमशक्या। दृशोरगोचरः।**
- 'द्वितीये चानुपाख्ये' (पा० ६।३।८०)। **उपाख्यायते प्रत्यक्षत उपलभ्यत इत्युपाख्यः। घञर्थे कविधानम्। ततोऽन्योऽ नुपाख्यो ऽनुमेयः। नाचिकेतसमुपाख्यानम्। अल्पपरिमाणमाख्यानम् उपाख्यानम्।**

## गम्
- गम् (गम्लृ गतौ)।
- 'यदयं कृत्यवान्प्राप्तः कृत्यं चैतदुपागतम्' (रा० ४।४।३)। **उपागतं निष्पन्नप्रायम्। (पूर्तेः) समीपमागतमित्यक्षरार्थः।**
- 'तपोनिधिं वेत्सि न मामुपागतम्' (शा० ४।१)। **उपस्थितमिति पाठान्तरम्। स्पष्टोर्थः। दावादमुपागतः (दासः) इति मिताक्षरा। कुलक्रमागतः, पितृपैतामह इत्यर्थः।**

## घ्रा
- घ्रा (घ्रा गन्धोपादाने)।
- 'उपाघ्राति च यो गन्धान् रसांश्च पृथग्विधान्' (भा० वन० १४५०४)। **उपाघ्राति जिघ्रति। नार्थ उपाङ्भ्याम्।**
- 'शवगन्धमुपाघ्राति सुरभिं प्राप्य यो नरः' (भा० शां० ११७१६)। **उक्तोऽर्थः।**
- 'ततस्तं मूर्ध्न्युपाघ्राय' (हरि० १।२५।४५)। **उपाघ्राय चुम्बित्वा।**

## चर्
- चर् (चर गतिभक्षणयोः)।
- 'यथा बद्धवत्सोपाचरेदेवमेतं ग्रहमुपाचरतः' (अध्वर्युप्रतिप्रस्थातारौ) (श० ब्रा० ४।२।४।२२)। **उपाचरतः प्रत्यागच्छतः प्रतिनिवर्तेते।**
- 'उप नः पितवा चर' (ऋ० १।१८७।३)। **हे पितो नोऽस्मानुपाचर उपगच्छेत्याह।**
- 'निशाचरास्तूग्रमुपाचरन्ति' (त्वाम्) (वामन पु० ७०।५३)। **उपाचरन्ति व्यवहरन्ति व्यपदिशन्ति। उदाहरन्ति।**
- 'वणिजो वाराणसीं जित्वरीत्युपाचरन्ति' (पा० ४।३।८३ सूत्रे भाष्ये)। **उक्तोऽर्थः।**
- 'समवाये तु दोषाणां पूर्वं पित्तमुपाचरेत्' (सुश्रुत० उत्तर० ४०।९६ )। **उपाचरेत् चिकित्सेत्।**
- 'नास्ति रोगो विना दोषैर्यस्मात्तस्माद् विचक्षणः। अनुक्तमपि दोषाणां लिङ्गैर्व्याधिमुपाचरेत्' (सुश्रुत०)।
- 'ततस्तमुपावर्त्य तावन्तमेव कालं तथाविधेनैव कर्मणोपाचरेत्' (चरक० सूत्र० १५।८)।
- 'ततः साध्यं परीक्षेत पश्चाद् भिषग् उपाचरेत्' (वैद्यजीवने १।८)। **उक्तोऽर्थः।**
- 'त्रिवर्गं चाप्युपाचरेत्' (भा० शां० २८।४३)। **उपाचरेत् अनुतिष्ठेत्।**

## दा
- दा (डुदाञ् दाने)।
- 'उपादत्स्व यदत्र वसु मन्यसे' (भा० वन० ८५९५)। **उपादत्स्व गृहाण, आत्मसात्कुरु।**
- 'प्रत्यर्थिनो हस्तादुपादत्ताङ्गलीयकम्' (राज० ६।३३)। **उपादत्त आच्छिनत्, आमृशत्, आक्षिपत्।**
- 'यत्परस्य कुत्सार्थमुपादीयते' (पा० ५।३।९५ सूत्रे भाष्ये)। **उपादीयते उपन्यस्यते उदाह्रियते कथ्यते।**
- 'एकान्तं समुपागम्य ततः शेषमुपाददे' (रा० गोरे० सं० २।५६।३१)। **उपाददे प्रारेभे।**
- 'तेन ह्युपात्तं सकलं सर्वज्ञानमितस्ततः' (भा० द्रोण० ३३।१५)। **उपात्तमात्तं सङ्गृहीतम्।**
- 'भूर्या पितामहोपात्ता निबन्धो द्रव्यमेव वा' (याज्ञ० २।१२१)। **उपात्ता प्रतिग्रहेण विजयेन क्रयेण वा लब्धा।**
- 'उपात्तयज्ञः' (हरि० ३।२।३९)। **उपात्त उपसंहृत इति नील०।**
- 'उपात्तवर्णे चरिते पिनाकिनः' (कु० ५।५६)। **उक्तोऽर्थः। वर्णः प्रशस्तिर्वर्णनं वा। उपात्तो निर्मदो हस्तीति हलायुधः।**
- 'पुनरस्मानुपादाय तथैव व्रज भारत' (भा० आदि० १५०।२५)। **उपादाय सहादाय।**
- 'अपि प्रेष्यानुपादाय सर्वे स्मसुखोषिताः' (रा० २।९२।६)। **प्रेष्यान् परिचारकानप्यादाय, तानूरीकृत्य, तानभ्यन्तरीकृत्य, तैरपि सहेत्यर्थः।**
- 'शीघ्रमानय गान्धारीं सर्वाश्च भरतस्त्रियः। वधूं कुन्तीमुपादाय।' **उक्तोऽर्थः।**
- 'वृद्धबालानुपादाय चातुर्वर्ण्ये समागते' (भा० उ० ७३।३३)।
- 'चकार न पुरा कश्चिन्न कर्ता न करिष्यति। उपादाय सुरान्सेन्द्रान् इदमन्यत्र राघवात्' (रा० ५।९५।३२)॥
- 'तस्मान्न निश्चयाद्वक्तुं धर्मः शक्यो हि केन चित्। देवानृषीनुपादाय स्वायम्भुवमृते मनुम्' (मात्स्य पु० १४३।२८)॥ **इह सर्वत्र उपादायेत्यस्यान्तर्भावयित्वेत्येवार्थः।**
- 'पितामहैराचरितं तथैव प्रपितामहैः। अद्योपादाय तं मार्गम्' (रा० २।१७।८-९)। **उपादाय आस्थाय आश्रित्य।**
- 'चित्रकूटमुपादाय राज्यभ्रष्टोसि मे श्रुतः' (रा० ३।७।८)। **उक्तोऽर्थः।**
- 'प्रजापतिमुपादाय नृपाणां जयशालिनाम्' (रा० १।५।१)। **उपादाय=आरभ्य, उपक्रम्य। ततः प्रभृतीत्यर्थः।**
- 'उपादातुं पुष्पाणि फलानि च' (रा० ३।९।२०)। **उपादातुमवचेतुम्।**
- 'कथं तु देवा हविषा गयेन परितर्पिताः। पुनः शक्ष्यन्त्युपादातुमन्यैर्दत्तानि कानि चित्' (भा० वन० ८५३७)॥ **उपादातुं प्रत्येषितुमभ्युपैतुम्।**
- 'सर्वत्रैव प्रथमं पुत्रोपादानात्' (शङ्खलिखितौ)। **पुत्रकीर्तनादित्यर्थः। उपादानेप्यामिषम् इत्यमरः। उपादानमुत्कोचः।**
- 'नोपादानं विनोद्भवः' (विष्णु० पु० १।१७।५८)। **मूलमन्तरेण नोत्पादः कश्चिदस्तीत्याह।**
- 'उपादानादुपादेयं हि नातिरिक्तम्' (छां० उ० ३।१४।१ इत्यत्र गोपालानन्द स्वामी)। **उपादानं प्रकृतिः।**
- 'वाक्योपादानहेतोस्तु वक्ष्यामि विदिते सति' (भा० उ० २०।३)। **वाक्योपादानहेतोः=वचनारम्भाय, भवद्भिः किंचिद् वक्तव्यमिति हेतोः।**
- 'अग्रिमाणां क्षितिभुजामुपादानं मनोहरम्' (भा० शां० २९।१८)। **उपादानमुपादेयं श्रोतुं योग्यम्।**

## दिश्
- दिश् (दिश अतिसर्जने, दिशिरुच्चारणक्रिय इति भाष्यम्)।
- 'भवान्वा विधिवत्पाणिं गृह्णातु दुहितुर्मम। यस्य वा मन्यसे वीर तस्य कृष्णामुपादिश' (भा० )॥ **उपादिश निर्दिश, अतिसृज वा।**
- 'इति राज्ञ उपादिश्य विप्रा जातककोविदाः' (भा० पु० १।१२।२९)। **उपादिश्य निवेद्य विज्ञाप्य, अनुशिष्य।**

## द्रु
- द्रु (द्रु गतौ)।
- 'आ मा पूषन्नुप द्रव शंसिषं नु ते' (ऋ० ६।४८।१६)। **मामुपाद्रव माम्प्रति त्वरस्व।**

## धा
- धा (डुधाञ् धारणपोषणयोः)।
- 'मा त्वं प्रोत्साहिता पापैः…। भर्तारं लोकभर्तारमसद् धर्ममुपादध' (रा० २।३५।३०)। **मा ग्राहयेति भूषणम्।**
- 'नगरमपाहितमग्निनाऽभिवीक्ष्य' (भा० शां० २१९।५०)। **उपाहितं परिगतं परीतम्। उद्दालको हारुणिः। उदीच्यान्वृतो धावयाञ्चकार।**
- 'तस्य निष्क उपाहित आप्त' (श० ब्रा० ११।४।१।१)। **निष्क उपाहित आसेत्यस्यायमर्थः-- यो मां ब्रह्मोद्यं (शास्त्रप्रवचनं वा) जेता तस्य निष्क उपहारः प्रदास्यत इत्येवंरूपो ऽभिसन्धिरुपसंवादो वा विज्ञापितो ऽभूत्। गोपथब्राह्मणे (३।६) प्ययं सन्दर्भः स्थित ईषद्भेदेन।**
- 'स्तम्भश्चेष्टा–प्रतीघातो भयरागाद्युपाहिताः' (अग्निपु० ३३९।१८)। **उपाहितो जनितः। उपाहितः संयोजित इत्यमरः।**
- 'उपाहितां वक्षसि पीवरस्तने' (भारवौ)। **उक्तोऽर्थः।**
- 'संकुलोपाहितवेदसमाप्तिच्छर्दिश्राद्धमनुष्ययज्ञभोजनेष्वहोरात्रम्' (गौ० ध० २।७।३४)। **उपाहितोऽग्निदाहः। अग्न्युत्पात उपाहित इति वैजयन्ती।**
- 'न ह्युपाधेरुपाधिर्भवति विशेषणस्य वा विशेषणम्' (पा० १।३।२ सूत्रे भाष्ये)। **एक आत्मा। देहाद्युपाधिरचितो भेदः। यथैक आकाशः। घटाद्युपाधिरचितो भेदः। घटाकाशः। मठाकाशः। साध्यव्यापकत्वे साधनाव्यापकत्वमुपाधिरिति नैयायिकाः। यथा पर्वतो धूमवान् वह्नेरित्यत्र वाक्ये आर्द्रेन्धनसंयोग उपाधिः।**
- 'काष्ठाहरणे शाकाहरणमुपाधिः क्रियते' (मी० शा० भा० ४।३।२०)। **उपाधिर्ना धर्मचिन्तेत्यमरः।**
- 'उपाधिर्न मया कार्यो वनवासे जुगुप्सितः' (रा० २।१११।२९)। **उपाधिः प्रतिनिधिः।**
- 'मृतायामपि भार्यायां वैदिकाग्निं न हि त्यजेत्। उपाधिनापि तत्कर्म याज्जीवं समापयेत्' (गो० स्मृ० ३।९)। **उक्तोऽर्थः।**
- 'पापेनोनोपाधिना वने। अनेन…' ( रा० ३।४३।५)। **अनेन पापेन मृगरूपोपाधिना निमित्तेन।**
- 'कुटुम्बव्यापृतस्तु यः। स्याद् अभ्यागारिकस्तस्मिन्नुपाधिश्च पुमानयमित्यमरः।'

## ध्मा
- ध्मा (ध्मा शब्दाग्निसंयोगयोः)।
- 'प्रीतः शङ्खमुपाध्मासीत्' (हरि० २।९९।१)। **अपूपुरदित्यर्थः।**

## नी
- नी (नीञ् प्रापणे)।
- 'स्रजो ध्रुवं कृष्णमुपानयन्ति' (हरि० २।९५।१७)। **उपानयन्ति उपहरन्ति।**
- 'समिज्जलादिकं चास्य (गुरोः) कल्यं कल्यमुपानयेत्' (वि० पु० ३।९।६)। **उक्तोऽर्थः।**
- 'मम शोकमुपानयन्' (रा० ६।८२।३)। **उपाहरन् आहरन् जनयन्।**
- 'मृष्टमन्नमुपानीतमश्नाति न हि तं (=लक्ष्मणं) विना' (रा० १।१८।३१)। **उपानीतमुपहृतं निवेदितम्।**
- 'विमानैर्विविधैश्चित्ररुपानीतैः सुरोत्तमैः' (भा० वि० ५६।१८)। **उपानीतैः समीपमानीतैः।**
- 'उदकान्तमुपानीय मत्स्यम्' (भा० वन० १२७५६)।
- 'उपानीय ततो गङ्गां रसातलम्' (रा० १।४४।४२)।

## पत्
- पत् (पत्लृ गतौ)।
- 'हंसाविव पततमा सुताँ उप' (ऋ० ५।७८।१)। **उपापततम् उपर्यन्तिक उड्डयेथाम्।**

## यम्
- यम् (यम उपरमे)।
- 'त्रिरात्रो यद् व्यशीर्यत तमेतैः सामभिरभिषज्यन् गायत्रपार्श्वेनोपायच्छन्' (पञ्च० ब्रा० १४।९।२७)। उपायच्छन् अवाष्टभ्नन् इति केलेंडो भाषान्तरकृत्। शिथिलावयवानां। (सोमानाम्) पुनः सन्धानार्थमुपादानमकुर्वन्नित्युत्तरवाक्यार्थ इत्यन्ये।
- 'नोपायध्वं भयम्' (भट्टि० ७।१०१)। भयं मास्म सूचयत, मा कार्ष्टेति जयमङ्गला। सर्वथाऽ स्थाने भट्टिप्रयोगः। नात्रारादपि किमपि हिंसात्मकं गन्धनं सूचनं पैशुन्यमस्ति। तत्र सत्येव यमेः कित्त्वमात्मनेपदं चेति वृत्तिकारः।

## या
- या (या प्रापणे प्रापणमिह गतिः)।
- 'आ नो देवेभिरुप देवहूतिमग्ने याहि' (ऋ० ७।१४।३)। उपायाहि उपागच्छ।
- 'उपायातं दाशुषे रथेन वहन्ता' (ऋ० ७।७१।२)।
- 'प्रद्युम्नोऽयमुपायाति भीतः' (भा० वन० १८।२२)। उक्तोऽर्थः।

## रम्
- रम् (रमु क्रीडायाम्)।
- 'तपसोऽग्र्यादुपारम' (रा० गोरे० सं० १।६७।११)। **उपारम विरम।**
- 'दृष्ट्वान्तरं ज्योतिरुपारराम' (कु० ३।५८)। **उपारराम विरराम। समाधे र्व्युत्थित इत्यर्थः।**
- 'उपारमत तत्सैन्यं सरथाश्वनरद्विपम्' (भा० द्रोण० १४७।५२)।
- 'दानप्रवृत्तेरनुपारतानाम्' (रघु० १६।३)। **अनुवृत्तधनोत्सर्गाणाम् इत्यर्थः।**

## रुद्
- रुद् (रुदिर अश्रुविमोचने)।
- 'निशातुषारै र्नयनाम्बुकल्पैः…उपारुरोदेव नदत्पतङ्गः' (शिशु० )। **उपारुरोद=अल्पाश्रुमोचनं कृतवान्।**
- 'उपारुरोदेव नदत्पतङ्गः कुमुद्वतीं तीरतरुर्दिनादौ' (भट्टि० २।४)। **उपारुरोद विललाप परिदेवयाञ्चक्रे, अनुशुशोच।**

## लक्ष्
- लक्ष् (शम लक्ष आलोचने)।
- 'अध्रुवा सर्वमर्त्येषु श्रीरुपालक्ष्यते भृशम्' (भा० शल्य० ६५।२०)। **उपालक्ष्यते लक्ष्यते। नार्थ उपाङ्भ्याम्।**

## लभ्
- लभ् (डुलभष् प्राप्तौ)।
- 'तं यदि स्वरेषूपालभेत' (छां० उ० ४।२२)। **स्वरस्त्वया दुष्प्रयुक्त इति दूषणं दद्यात्।**
- 'अपराधेषु चैनं सततमुपालभेत' (आप० ध० १।८।२९)। **इदमयुक्तं त्वया कृतमिति शिष्यं दोषिणं दर्शयेत्।**
- 'पयोधरविस्तारयितृकमात्मनो यौवनमुपालभस्व' (शा० १)। **उपालभस्व अपराद्धं विजानीहि, दोषेण गच्छेत्यर्थः।**
- 'केचिदस्मदुपालम्भे मतिं चक्रुर्हि तापसाः' (भा० उ० १७६।२)। **उपालम्भे दोषदाने।**
- 'यत्त सम्यगुपक्रान्तं कार्यमेति विपर्ययम्। पुमांस्तत्रानुपालभ्यो दैवान्तरितपौरुषः' (का० नी० सा० १२।१९)॥ **अनुपालभ्यो न दोषेण गन्तव्यः, नापराद्धो मन्तव्यः।**
- 'सौर्यः पशुरुपालम्भ्यः सवनीयस्य' (शां० श्रौ० ११।१३।८)। **उपालम्भ्योतिरिक्त आलभ्यः। पाणिनीयास्तु प्रशंसायां गम्यमानायां नुममिच्छन्ति।**

## वह्
- वह् (वह प्रापणे)।
- 'आ च वहासि ताँ इह देवाँ उप प्रशस्तये' (ऋ० १।७४।६)। **उपावहासि समीपं प्रापय।**
- 'अग्ने पत्नीरिहा वह देवानामुशतीरुप' (ऋ० १।२२।९)। **उपावह समीपमानय, उपानय।**

## विश्
- विश् (विश प्रवेशने)।
- 'प्रीतिश्च मनुजव्याघ्र दुर्योधनमुपाविशत्' (भा० आदि० १३६।११)। **उपाविशत् आविशत्, व्याश्नुत।**

## वी
- वी (वी गतिव्याप्तिप्रजनकान्त्यसनखादनेषु)।
- 'आ नो देवानामुप वेतु शंसः' (ऋ० १०।३१।१)। **उपावेतु उपागच्छतु। शंसः स्तोतव्यः (इन्द्रः)।**

## वृत्
- वृत् (वृतु वर्तने)।
- 'यतरान्वै न इयमुपावर्स्यति ते भविष्यन्ति परेतरे' (=परा इतरे) (श० ब्रा० १।४।१।३४)। **अस्मानुपैष्यति, अस्मासु सन्निधास्यत इति उपावर्त्स्यतीत्यनेनाह।**
- 'ते देवा अब्रुवन्नुप न आवर्तस्व हव्यं नो वहेति' (तै० सं० ५।४।९।४३)। **उपावर्तस्व समीपमेहि, सन्निधत्स्व।**
- 'सेडा मनुमुपावर्तत' (तै० सं० १।७।१)।
- 'नृत्तं गीतमुपाववर्त' (श० ब्रा० ३।२।४।६)। **नर्तनान्गायनांश्चोपेयायेत्याह।**
- 'देवान्वा एष उपावर्तते यो दीक्षते' (श० ब्रा० ३।१।१।१०)। **देवानुपैति, देवतासान्निध्यमधिगच्छतीत्यर्थः।**
- 'अथ स्तीर्णां वेदिमुपावर्तते' (श० ब्रा० १।३।४।१०)। **वेद्याः समीपमावर्तत इत्यर्थः।**
- 'पुनरेवैनं वामं वसूपावर्तते' (तै० ब्रा० १।१।२।२)। **उपावर्तते प्रतिनिवर्तते।**
- 'यदुपावर्तते सोऽवभृथः' (आप० ध० २।७।१०)। **(अतिथिम्) अनुव्रज्य प्रत्यावर्तनमुपावर्तनमित्युज्ज्वला।**
- 'तमेव चिन्तयन्नर्थमुपावर्तत वै मुनिः' (रा० १।२।१९)। **उपावर्तत न्यवर्तत।**
- 'यावदहमाश्रमवासिनः प्रत्यवेक्ष्योपावर्ते तावदार्द्रपृष्ठाः क्रियन्तां वाजिनः' (शा० १)। **उक्तोऽर्थः।**
- 'समाहितचित्तस्य प्रज्ञाविवेक उपावर्तते' (यो० सू० १।२० भा०)। **उपावर्तते जायते।**
- 'भूतिमेवोपावर्तते' (तै० ब्रा० ३।८।३।३)। **ऐश्वर्यमेव प्राप्नोतीत्याह।**
- 'रात्रिं कथं चिदेवेमां सौमित्रे वर्तयामहे। उपावर्तामहे भूमावास्तीर्य स्वयमार्जितः' (रा० २।६३।४)॥ **उपावर्तामहे लोठिष्यामः, शयिष्यामहे।**
- 'दग्धौ दग्धौ पुनः पादावुपावर्तयतानघ' (भा० शल्य० ४८।२३)। **उपावर्तयत समीपमानयत्।**
- 'तांश्चाहं विक्रीय च्छगलिका विंशतिमात्रा उपावर्तयिष्यामि' (तन्त्रा० ५।१)। **उपावर्तयिष्यामि आत्मसमीपं प्रापयिष्यामि।**
- 'तं चेदस्मिन्नन्ते मानसः शारीरो वा व्याधिः कश्चित्तीव्रतरः सहसाभ्यागच्छेत् तमेव तावदस्योपावर्तयितुं यतेत' (चरक० सूत्र० १५।८)। **उपावर्तयितुं निवर्तयितुं शमयितुम्।**
- 'सन्ध्याकाल उपावृत्ते मुहूर्त्त चातिदारुणे' (भा० उ० १०।३४)। **उपावृत्ते उपस्थिते।**
- 'अथ भैक्षचर्यादुपावृत्तः' (बौ० ध० २।१०।१८।७)। **उपावृत्तः प्रत्यावृत्तः।**
- 'उपावृत्तेषु पार्थेषु सर्वास्वेव वधूषु च' (भा० आश्रम० १८।१२)। **उपावृत्तेषु निवृत्तेषु।**
- 'सेयं रत्नसमाकीर्णा मही सवनपर्वता। उपावृत्ता महाराज त्वामद्य निहतद्विषम्' (भा० शल्य० ६०।४६)॥ **उपावृत्ता प्रतिनिवृत्ता। उपागता।**
- 'प्रवासादुपावृत्तेन काश्यपेन' (शा० ४)। **उक्तोऽर्थः।**
- 'स तं पुरोहितमुपादायोपावृत्तः' (भा० आदि० ३।२०)। **(स्वदेशं) प्रत्यावृत्तः। त्रिषूपावृत्तलुठितौ परावृत्ते मुहुर्भुविः (अमरः)।**
- 'उपावृत्तमदः (नागः) क्षिप्रमभ्यवर्तत वेगिनः' ( )। **उपावृत्तमदः=जातमदः।**
- 'उपावृत्त्योत्थितां दीनां वडवामिव वाहिताम्' (रा० २।२०।३४)। **उपावृत्त्य परावृत्त्य, लुठित्वा।**
- 'अथ जिष्णुरुपावृत्त्य क्षुरधारेण कार्मुकम्। चकर्त भीष्मस्य' (भा० वि० ६४।२७)। **उपावृत्त्य समीपमेत्य।**
- 'उपावर्त्य यथान्यायं' (हयान्) (भा० द्रोण० १००।१५)। **उपावर्त्य परिलोठ्य, आवर्त्य।**
- 'तिष्ठतात्रैव सन्तुष्टा नोपावर्तितुमर्हथ' (रा० ३।२०।१०)। **उपावर्तितुमुपसर्प्तुम् (उपस्रप्तुम्)। उपावर्तितुं पलायितुमिति तु कतकः। तद् वितथम्। उत्तरार्धे यदि प्राणैरिहार्थो वो निवर्तध्वं निशाचराः इति श्रवणात्। कतकव्याख्याने पूर्वा निषेधोक्तिरुत्तरया प्रकृतोक्त्या व्याहन्येत।**
- 'सहस्रं त उपावृतः' (अथर्व० ६।७७।३)। **उपावृतः समीपदेशप्राप्त्युपाया इति सायणः।**
- 'करभोरु करोति मारुतस्त्वदुपावर्तनशङ्कि मे मनः' (रघु० ८।५३)। **पुनरागमन उज्जीवने मे मनः शङ्ककं करोतीत्युक्तं भवति।**

## व्यध्
- व्यध् (व्यध ताडने)।
- 'तस्य न कुतश्चनोपाव्याधो भवति' (तै० ब्रा० १।७।७)। **उपाव्याधो बाधः।**

## शंस्
- शंस् (आङः शसि इच्छायाम्)।
- 'तत्कुलीनोपाशंसुः' (कौ० अ० १।१४।३)। **उपाशंसुः कामुकः, उपाश्रित इत्यर्थः।**
- 'श्व उपाशंसनीयः कालः' (नि० १।६।१)। **उपाशंसनीयः=आशासितव्यः, आशंसायोग्यः, एषणीयः।**

## श्रि
- श्रि (श्रिञ् सेवायाम्)।
- 'पौरजानपदान्सर्वान्संश्रितोपाश्रितांस्तथा' (भा० शां० ८७।२४)। **उपाश्रिता व्यवहिताः सन्तः श्रिताः। संश्रिता अनन्तराः सन्तः श्रिताः।**
- 'महत्सोपाश्रयं भेजे रावणः परमासनम्' (रा० ६।११।१७)। **उपाश्रयः प्रतिश्रय उपधानम्।**
- 'विषादयन्ति नात्मानं सत्त्वोपाश्रयिणो नराः' (भा० वन० ७९।१४)। **सत्त्वोपाश्रयिणः सत्त्वं धैर्यं तदुपाश्रयन्ते श्रयन्ते इत्येवं शीलाः।**

## सञ्ज्
- सञ्ज् (षञ्ज सङ्गे)।
- 'चेकितान उपासङ्गं धनुः काश्य उपाहरत्' (भा० सभा० ५३।९)। **उपासङ्गो निषङ्गः, तूणीरः। उपाहरत् प्राभृतकमिति दत्तवान्।**
- 'उपासङ्गो हयगजवाह्यस्तूण इति' (भा० उ० १५५।३) **इत्यत्र नीलकण्ठः।**
- 'सोपायः सोपनिषदः सोपासङ्गः सनिश्चयः' (भा० शां० ३२०।६३)। **उपासङ्गः=ध्यानाङ्गानि यमादीनि।**
- 'उपासङ्गानाचरद् दक्षिणेन वराङ्गानां नकुलश्चित्रयोधी' (भा० उ० ४८।२४)। **वराङ्गानां शिरसामुपासङ्गान् उच्चयान्।**

## सद्
- सद् (षद्लृ विशरणगत्यवसादनेषु, आङः षद पद्यर्थे)।
- 'भीमसेनमुपासेदुः प्रवणादिव कुञ्जरम्' (भा० शल्य० २६।९)। **उपासेदुः संशिश्रियुः।**
- 'पितामहमुपासेदुः पर्वते गन्धमादने' (भा० भीष्म० ६५।४२)। **उपासेदुः=उपासाञ्चक्रिरे।**
- 'का पूर्वाहुतिः किमुपासीषदः' (श० ब्रा० ११।५।३।३)। **किं न्यधा इत्यर्थः।**

## सिध्
- सिध् (षिध गत्याम्)।
- 'वार्धक्षत्रिरुपासेधत् प्रवणादिव कुञ्जरः' (भा० द्रोण० ४२।८)। **उपासेधत् अवारयत्। प्रवणात् प्रवणं निम्नदेशः, तं प्राप्य। वार्धक्षत्रिर्जयद्रथः।**

## हन्
- हन् (हन हिंसागत्योः)।
- 'दक्षिणानुरूनुपाघ्नाना एतेनैव मन्त्रेण' (श० ब्रा० २।६।२।१५)। **उपाघ्नाना आघ्नन्तः प्रहरन्तः, ताडयन्तः।**

## हि
- हि (हि गतौ वृद्धौ च)।
- 'पुरं दिदृक्षुभि र्जानपदैरुपाहितैः' (रा० २।६।२८)। **उपाहितैः समेतैः।**

## हृ
- हृ (हृञ् हरणे)।
- 'आज्ञापयतु भवान् किं ते प्रियमुपहरामि गुर्वर्थम्' (भा० आदि० ३।९३)। **उपहरामि ददामि प्रदिशामि।**
- 'ते यज्ञसेनं द्रुपदं गृहीत्वा रणमूर्धनि। उपाजह्रुः सहामात्यं द्रोणाय भरतर्षभ' (भा० १३८।६३)॥ **उपाजह्रुः=उपजह्रुः=उपनिन्युः।**
- 'अहः कस्मादुपाहरन्त्यस्मिन्कर्माणि' (नि० २।२०।३)। **उपाहरन्ति=अनुतिष्ठन्ति।**
- 'नष्टं नष्टमुपेक्षस्व प्राप्तं प्राप्तमुपाहर' (यो० वा० ४।४६।७)। **उपाहर उपभुङ्क्ष्व, परिगृहाण।**
- 'पाण्डवानां च वासांसि द्रौपद्याश्चाप्युपाहर' (भा० सभा० ६८।३८)। **आच्छिद्य (अवरोप्य) आत्मसमीपं प्रापयेत्यर्थः।**
- 'गाण्डीवमुक्तै र्विशिखैरुपाहरे' (भा० पु० १।७।१६)। **उपाहरे=अपहरे छिनद्मि, कृन्तामि। उभावप्युपाङावस्थाने।**
- 'ब्राह्मणस्य प्रतिश्रुत्य न मया तदुपाहृतम्' (भा० अनु० ९।१२)। **उपाहृतमुपहृतं प्रत्तम्।**
- 'दुर्बलस्य तु कुतः प्रज्ञा पुरस्तादनुपाहृता' (भा० शां० १४२।७)। **अनुपाहृता ऽनुपात्ता ऽनुपयुक्ता ऽशिक्षिता।**
- 'स्त्रीचापलादेतदुपाहृतं मे (=मया) धर्मं च वक्तुं तव कः समर्थः' (रा० ३।९।३३)॥ **उपाहृतं व्याहृतम्। उक्तम्।**
- 'उपाहृतं तद्वचनं सुदारुणम् (रा० ३।५९।२७)। **उक्तोऽर्थः।**
- 'उपाहृतमनुबुद्धं निखातं वैरम्' (अथर्व० १०।१।१९)। **उपाहृतं व्यवहृतम्, क्रियया निर्वृत्तम्।**

## ह्वे
- ह्वे (ह्वेञ् स्पर्धायां शब्दे च)।
- 'न भयान्न च कार्पण्यान्न लोभात्त्वामुपाह्वये' (भा० शां० १५१।१७)। **उपाह्वये शिष्यं करोमि।**
