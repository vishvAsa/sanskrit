+++
title = "०५६ अन्वव (अनु+अव)"

+++

## अर्ज्
- अर्ज् (अर्ज षर्ज अर्जने)।
- 'तदेनं सावसमेवान्ववार्जति' (श० ब्रा० २।६।२।१७)। **दिग्विशेषं प्रति विसृजतीत्याह।**
- 'तमशनापिपासाभ्यामन्ववार्जत्' (ऐ० उ० १।२।१)। **अन्ववार्जत्=अनुगमितवान्=संयोजितवान्।**

## इ
- इ (इण् गतौ)।
- 'यानेवामूंस्त्रयान्पितृनन्ववागात्तेभ्य एवैतत् पुनरुपोदेति' (श० ब्रा० २।६।१।१५)। **पितृनन्ववागात्=पितृभिः सायुज्यमापदित्यर्थः।**
- 'तथैषां नियानं नान्ववायन्' (श० ब्रा० ३।५।३।१५)। **अन्ववायन्=अन्वसरन्=अन्वगुः।**
- 'नेत् पाप्मानं ऋतिमन्ववायाम' (श० ब्रा० ७।२।१।१३)। **अन्ववायाम-अभ्यश्नवामहै।**
- 'पितृलोकं वा एतेऽन्ववयन्ति' (श० ब्रा० १२।८। १।१८)। **प्राप्नुवन्तीत्यर्थः।**
- 'ततो वै देवा एतं तूष्णींशं समपश्यंस्तमेषामसुरा नान्ववायन्' (ऐ० ब्रा० २।३१)। **अन्ववायो ज्ञानमिति षड्गुरुशिष्यः।**
- 'सोब्रवीदिन्द्रः कश्चाहं चेमानसुरान् रात्रीमन्ववैष्यामहा इति' (गो० ब्रा० उ० ५।१)। **विचेष्याम इत्यर्थः।**
- 'नेत्पाप्मानं मृत्युमन्ववायानि' (बृ० उ० १।३।१०)। **प्राप्नवानीत्यर्थः।**
- 'अन्ववायस्तु सुमहांस्तत्र तत्र विशांपते' (हरि० १।११।७)। **अन्ववायः=अन्वयः=कुलम्=सन्तानः।**
- 'तस्यान्ववाये राजानः क्रमाद् येनाभिषेचिताः' (रा० ६।१२८।६५)। **अन्ववायः=अन्वयः=वंशः।**
- 'सोऽब्रवीदिन्द्रः कश्चाहं चेमान् इतोऽसुरान् रात्रीमन्ववेष्याव इति' (ऐ० ब्रा० ४।५)। **अवेष्यावोऽपसारयिष्याव इति सायणः।**
- 'चत्वार्येषामन्ववेतानि सद्भिः चत्वारि चैषामनुयान्ति सन्तः' (भा० उ० ३५।५४)। **अन्ववेतानि नित्यं सम्बद्धानि।**

## ईक्ष्
- ईक्ष् (ईक्ष दर्शने)।
- 'तस्यै स प्रददौ मन्त्रमापद्धर्मात्विवेक्षया' (भा० आदि० १११।६)। **आपद्धर्ममुद्दिश्येत्यर्थः।**

## क्रम्
- क्रम् (क्रमु पादविक्षेपे)।
- 'संज्ञानमेवान्ववक्रामति' (श० ब्रा० १४।७।२।३)। **क्रमेणाधिगच्छतीत्यर्थः।**

## चर्
- चर् (चर गतिभक्षणयोः)।
- 'रक्षसामनन्ववचाराय न पुरस्तात् परिदधाति' (तै० सं० ६।२।१।६)। **अनन्ववचाराय अननुप्रवेशाय। परिदधाति परितो विदधाति।**
- 'परिश्रिते याजयेद्रक्षसामनन्ववचाराय' (तै० सं० २।२।२।३)। **उक्तोऽर्थः।**
- 'मनसैव तद्यज्ञं तनुते रक्षसामनन्ववचाराय' (तै० सं० १।६।८।४)। **उदितपूर्व एवार्थः।**

## रुध्
- रुध् (रुधिर् आवरणे)।
- 'अन्ववारोधि गोर्गोप लकेन' (न रुधः ३।१।६४ सूत्रे वृत्तिः)। **गोष्ठेऽवरुद्ध इत्यर्थः।**

## सृज्
- सृज् (सृज विसर्गे)।
- 'अन्ववसर्गो मार्दवमुरुता खस्येति नीचैः कराणि' (तै० प्राति० २२।१०)। **अन्ववसर्गो गात्राणां स्रंसनं शैथिल्यम्। अन्ववसर्गः संहारवचन आयामस्य प्रसारित्वार्थकस्य प्रतियोगी शब्दः।**
- 'अपिः पदार्थसंभावनान्ववसर्गगर्हासमुच्चयेषु' (पा० १।४।९६) **इति सूत्रेऽन्ववसर्गः कामचारानुज्ञामाह।**

## सो
- सो (षो अन्तकर्मणि)।
- 'नात्यन्तमन्ववस्येत्' (आप० ध० १।६।१८।७)। **न तत्रैव नित्यं प्रसितः स्यादित्यर्थः।**
- 'तृतीयार्थे' (१।४।८५) **इति सूत्रे नदीमन्ववसिता सेना, नद्या सम्बद्धेत्युदाहरतो वृत्तिकारस्य तु अन्ववपूर्वस्य षिञ एव बन्धनमर्थो मत इति भाति।**
- 'यथा श्रेष्ठी स्वैरेवं वै तमात्मानमेत आत्मानोऽन्ववस्यन्ति यथा श्रेष्ठिनं स्वाः' (कौ० ब्रा० उ० ४।२०)। **भुञ्जत इत्यर्थः।**
- 'नात्यन्तमन्ववस्येद् वृत्तिं प्राप्य विरमेत्' (सत्या० श्रौ० २६।५।७७)। **इदं पठितपूर्वं पुस्तके। अर्थान्तरन्यासायेहानूद्यते। न अन्ववस्येत् न निरन्तरमुद्युञ्जीत, नात्यन्तमात्मानं व्यापारयेदित्यर्थः।**
- 'पश्चादन्ववसायिनीमेवास्मै विशं करोति' (तै० स० २।१।३।१३)। **अन्ववसायिनी, अनुगामिनी, एकमनाः।**

## स्था
- स्था (ष्ठा गतिनिवृत्तौ)।
- 'तथैनं पाप्मा नान्ववतिष्ठति' (श० ब्रा० ५।४।३।२२)। **न बाधते न विप्रकरोतीत्यर्थः।**
- 'तं न सङ्ग्रहीतान्ववतिष्ठेत्' (श० ब्रा० ५।४।३।२३)। **तेन साकं नावतरेदित्यर्थः।**
